༼ན༽༄༅། །
མགོན་པོའི་སྲུང་འཁོར་བཞུགས་སོ།། བླ་མ་དང་དཔལ་ནག་པོ་ཆེན་པོ་ལ་ཕྱག་འཚལ་ལོ། །
ནག་པོ་ཆེན་པོ་ལ་བརྟེན་པའི་སྲུང་འཁོར་ལ། རང་བསྲུང་བ་དང་། གནོད་པ་ཕྱིར་བཟློག་གཉིས་ལས། དང་པོ་ནི་སྐྱབས་འགྲོ་སེམས་བསྐྱེད་སྔོན་དུ་སོང་ནས། རང་སྐད་ཅིག་གིས་དཔལ་རྡོ་རྗེ་ནག་པོ་ཆེན་པོར་གསལ་བའི་ཐུགས་ཀར་ཉི་མའི་དཀྱིལ་འཁོར་གྱི་སྟེང་དུ་སེམས་གཟུང་འཛིན་དང་བྲལ་བའི་ཡི་གེ་ཧཱུྃ་སྔོན་པོ། དེ་ལས་འོད་ཟེར་འཕྲོས་པས། རང་བཞིན་གྱི་གནས་ནས་དཔལ་ནག་པོ་ཆེན་པོ་སྲུང་བའི་འཁོར་ལོ་དང་བཅས་པ་ལ་སངས་རྒྱས་བྱང་ཆུབ་སེམས་དཔའི་ཚོགས་ཀྱིས་བསྐོར་བ་ཨོཾ་བཛྲ་ས་མཱ་ཛཿ ན་མོ་གུ་རུ་བྷྱཿཞེས་པས་བླ་མ་དང་། ན་མཿཤྲཱི་མ་ཧཱ་ཀཱ་ལ་མཎྜ་ལ་བྷྱཿཞེས་པས་ནག་པོ་ཆེན་པོ་ལ་ཕྱག་བྱ། ཨོཾ་ཤྲཱི་མཎྜ་ལ་ས་པ་རི་ཝཱ་ར་ཞེས་པ་ཀུན་ལ་སྦྱར་བའི་ཨརྒྷཾ་ནས་ཤབྡའི་བར་གྱིས་མཆོད། གུར་ནས་འབྱུང་བའི་རྒྱུན་བཤགས་ལན་གསུམ་དང་། ཚད་མེད་བཞི་བསྒོམ་པ་ནི་བསོད་ནམས་ཀྱི་ཚོགས་སོ། །
ཨོཾ་ཤཱུ་ནྱ་ཏཱ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཞེས་པས་སྣང་བ་ཐམས་ཅད་སྟོང་པར་བསྒོམས་པ་ནི་ཡེ་ཤེས་ཀྱི་ཚོགས་སོ། །
སྟོང་པའི་ངང་ལས་ཧཱུྃ་ཡིག་ལས་བྱུང་བའི་རྡོ་རྗེའི་དྲག་རྫོང་ཟུར་གསུམ་པ་ཡངས་ཤིང་རྒྱ་ཆེ་བའི་དབུས་སུ་ཨེ་ལས་ཆོས་ཀྱི་འབྱུང་གནས་གྲུ་གསུམ་མཐིང་ནག་གི་ནང་དུ་པྃ་ལས་པདྨ་དང་རྃ་ལས་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་ལས་སྣ་ཚོགས་རྡོ་རྗེ་ཞེས་སོགས་ཐུན་མོང་གི་སྲུང་འཁོར་ཀྱཻ་རྡོར་ལྟར་བསྒོམས་ལ། དེ་ལྟ་བུའི་སྲུང་བའི་འཁོར་ལོའི་དབུས་སུ་པྃ་ལས་པདྨ་དང་རྃ་ལས་ཉི་མའི་དཀྱིལ་འཁོར་གྱི་སྟེང་དུ་བྷྲཱུྃ་མཐིང་ནག་འོད་དུ་ཞུ་བ་ལས་སྲུང་བའི་འཁོར་ལོ་མཐིང་ནག་རྩིབས་བཅུ་པ། རྩེ་མོ་རྣོ་བ། ཁོག་པ་སྟོང་པ། ཡངས་ཤིང་རྒྱ་ཆེ་བའི་ནང་གི་དབུས་དང་། ཕྱོགས་བཅུར་པདྨ་དང་ཉི་མའི་དཀྱིལ་འཁོར་རེ་རེ། དེ་རྣམས་ཀྱི་སྟེང་དུ་རོ་མགོ་བོ་གཡས་སུ་བསྟན་པ་རེ་རེ། དེ་རྣམས་ཀྱི་སྟེང་དུ་ཧཱུྃ་ལས་གྲི་གུག་ཧཱུྃ་གིས་མཚན་པ་རེ་རེ། དེ་དག་ལས་འོད་ཟེར་འཕྲོས། དགྲ་བགེགས་གདུག་པ་ཅན་རྣམས་ཚར་བཅད། ཚུར་འདུས་ཡོངས་སུ་གྱུར་པ་ལས་ཁྲོ་བོ་བཅུ་གཅིག་ཏུ་གྱུར་པ་ནི། དབུས་སུ་རང་ཉིད་དཔལ་རྡོ་རྗེ་ནག་པོ་ཆེན་པོ་ཆེར་འབར་བ་ཞེས་པ་ནས་མིའུ་ཐུང་གེལ་བའི་འདུག་སྟངས་ཀྱིས་རོའི་གདན་ལ་འདུག་པ་ཞེས་པའི་བར་གཏོར་ཆོག་ལྟར་གསལ་གདབ། ཕྱོགས་བཅུའི་མགོན་པོ་རྣམས་ནི་ཞལ་གཅིག་ཕྱག་གཉིས། གཡས་གྲི་གུག་ནམ་མཁའ་ལ་འཕྱར་ཞིང་། གཡོན་ཐོད་པ་ཁྲག་གིས་གང་བ་ཐུགས་ཀར་འཛིན་པ། སྤྱན་གསུམ་དང་ལྡན་པ་ཞེས་པ་ནས་ལྷབ་ལྷུབ་ཀྱིས་བཀླུབས་པ་ཞེས་པའི་བར་སྔ་མ་དང་འདྲ། དེ་ནས་ཞབས་གཡས་བསྐུམ་ཞིང་གཡོན་བརྐྱངས་པ། ཡེ་ཤེས་ཀྱི་མེ་དཔུང་རབ་ཏུ་འབར་བའི་དབུས་ན་བཞུགས་པར་བསྒོམ། གཙོ་བོ་ལ་གཎྜི་ཡོད་ལ། གཞན་རྣམས་ལ་གཎྜི་མེད་དོ། །
དེ་ནས་གཙོ་བོའི་སྟེང་གི་ཕྱོགས་སུ་རིགས་ལྔའི་ངོ་བོ་ཁྱུང་ཆེན་ལྔ་ལྡིང་བ། གཡས་སུ་བྱ་ནག་གཤོག་སྐོར་བྱེད་པ། རྒྱབ་ཏུ་ཁྱི་ནག་འཁང་ཞིང་ཟུག་པ། གཡོན་དུ་ལྕེ་སྤྱང་འབྲོས་འདེད་བྱེད་པ། མདུན་དུ་མི་ནག་གནམ་དུ་འོ་དོད་འབོད་པ། སྲུང་བའི་འཁོར་ལོའི་ཕྱི་རོལ་རྡོ་རྗེའི་རྭ་གུར་གྱི་ནང་དུ་དུར་ཁྲོད་ཆེན་པོ་བརྒྱད། དེ་དག་ལ་གནས་པའི་ཕྱོགས་སྐྱོང་བཅུ། ལྷ་ཆེན་པོ་བརྒྱད། ཀླུ་ཆེན་པོ་བརྒྱད། གཟའ་བརྒྱད། རྒྱུ་སྐར་ཉི་ཤུ་རྩ་བརྒྱད། རྒྱལ་པོ་བཞི། འཇིགས་བྱེད་ཆེན་པོ་དགུ། གནོད་བྱིན་གྱི་སྡེ་དཔོན་བཅུ་གཉིས། གཞན་ཡང་ཞིང་སྐྱོང་དང་། ཤིང་དང་། ཆུ་དང་། མེ་དང་། མཆོད་རྟེན་དང་། གྲུབ་པ་ཐོབ་པའི་དཔའ་བོ་དང་། རྣལ་འབྱོར་མ་དང་། འདྲེ་དང་། སྲིན་པོ་དང་། རོ་ལངས་ལ་སོགས་པས་ཡོངས་སུ་བསྐོར་བའི་དུར་ཁྲོད་བསམ་མོ། །

