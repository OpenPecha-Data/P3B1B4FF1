༼ཐ༽༄༅། །
ཡང་དག་པར་རྫོགས་པའི་སངས་རྒྱས་གཟི་བརྗིད་ཀྱི་རྒྱལ་པོའི་བརྟག་པའི་རྣམ་པར་བཤད་པ་གཞན་ཕན་ཀུན་ཁྱབ་ཅེས་བྱ་བ་བཞུགས་སོ།། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ངན་སོང་ཐམས་ཅད་ཡོངས་སུ་སྦྱོང་བ་གཟི་བརྗིད་ཀྱི་རྒྱལ་པོའི་བརྟག་པའི་རྣམ་པར་བཤད་པ་གཞན་ཕན་ཀུན་ཁྱབ་ཅེས་བྱ་བ། བླ་མ་དང་དཔལ་རྡོ་རྗེ་སེམས་དཔའ་ལ་ཕྱག་འཚལ་ལོ། །
ཇི་སྙེད་ཆོས་ཀུན་ཇི་ལྟའི་དབྱིངས་ཉིད་དུ། །
ཡེ་ཤེས་མིག་གིས་རིག་ནས་ཐུགས་རྗེ་ཡིས། །
ལམ་མཆོག་རྣམ་པར་སྣང་བའི་འོད་མཛད་པ། །
བླ་མ་འཁོར་ལོའི་དབང་ཕྱུག་ཉིད་ལ་འདུད། །
གང་ཐུགས་གཉིས་མེད་དང་པོའི་སངས་རྒྱས་མཆོག །འཁོར་གྱི་ཚུལ་འཛིན་གསང་རྒྱུད་སྡུད་མཛད་པ། །
རྡོར་སེམས་ཀུན་བཟང་ཕྱག་ན་རྡོ་རྗེ་སོགས། །
མཚན་མཆོག་དུ་མས་སྤྲས་ལ་གུས་བཏུད་ནས། །
དཔལ་ལྡན་ངན་སོང་སྦྱོང་བའི་རྒྱུད་ཀྱི་དོན། །
རྨད་བྱུང་བརྒྱུད་པའི་ཚུལ་ལུགས་ཇི་བཞིན་དུ། །
རང་ཉིད་དྲན་པ་གསོ་ཞིང་གཞན་དག་ལའང་། །
ཕན་གདགས་ཆེད་དུ་ཅི་ནུས་དབྱེ་བར་བྱ། །
འདི་ལ་དོན་གཉིས་ཏེ། བཤད་པའི་སྔོན་དུ་འགྲོ་བ་དང་། བཤད་པ་དངོས་སོ། །
དང་པོ་ལ་ལྔ་སྟེ། ཕྱོགས་གར་གཏོགས་ངོས་བཟུང་བ། དེ་འཇིག་རྟེན་དུ་ཇི་ལྟར་བྱུང་བའི་ཚུལ། དེ་ལ་རྒྱ་བོད་དུ་བཤད་སྲོལ་ཇི་ལྟར་བྱུང་བའི་ཚུལ། དེའི་བརྗོད་བྱ་ངོས་བཟུང་བ། བཤད་ཐབས་ཀྱི་མན་ངག་བསྟན་པའོ། །
དང་པོ་ནི། སྔགས་དོན་རྣམ་གཟིགས་ལས། རྣལ་འབྱོར་སྤྱོད་དང་བྱ་བའི་རྒྱུད། །
དེ་བཞིན་ཕ་རོལ་ཕྱིན་པའི་ཚུལ། །
ཞེས་གསུངས་པ་ལྟར། བྱ་བ་དང་། སྤྱོད་པ་དང་། རྣལ་འབྱོར་གྱི་རྒྱུད་གསུམ་ལས། ཁ་ཅིག་རྒྱུད་འདི་བདག་གི་རྣལ་འབྱོར་མི་གསལ་ཞིང་། བྲི་བསྐྱེད་ཤིན་ཏུ་གསལ་བས་ན། སྤྱོད་པའི་རྒྱུད་ཡིན་ནོ་ཞེས་ཟེར་རོ། །
དེ་ནི་མི་འཐད་དེ། ཚེ་དཔག་མེད་ཀྱི་སྐབས་ནས་བདག་གི་རྣལ་འབྱོར་གསལ་བར་གསུངས་ཤིང་། སྤྱོད་རྒྱུད་ལ་ཡང་བདག་གི་རྣལ་འབྱོར་གསལ་བས། བདག་གི་རྣལ་འབྱོར་མི་གསལ་བ་དེ་སྤྱོད་རྒྱུད་ཡིན་པའི་ཤེས་བྱེད་དུ་མི་རུང་བའི་ཕྱིར་རོ། །
དེས་བྱ་རྒྱུད་ཡིན་པ་ཡང་ཁེགས་པས་ན་རྣལ་འབྱོར་གྱི་རྒྱུད་ཡིན་ཏེ། ཚེ་དཔག་མེད་ཀྱི་སྐབས་ནས། རྡོ་རྗེ་སེམས་པའི་གནས་འདུག་ནས། །
ཐམས་ཅད་ཟོས་ཏེ་ཀུན་བྱས་ཀྱང་། །
འགྲུབ་འགྱུར་ཉེས་པས་མི་གོས་ན། །
སྙིང་རྗེར་ལྡན་པས་སྨོས་ཅི་དགོས། །
ཞེས་བདེ་བས་འགྲུབ་པར་གསུངས་པའི་ཕྱིར། འོ་ན་རྩ་རྒྱུད་དང་། བཤད་རྒྱུད་གང་ཡིན་སྙམ་ན། སྲུ་ལུང་པས་བཤད་རྒྱུད་དམ། ཕྱུང་རྒྱུད་དམ། བསྡུས་རྒྱུད་ལྟ་བུ་མ་ཡིན་ཏེ་རྩ་རྒྱུད་རང་རྐྱང་པ་ཡིན་པས། འདི་ལ་རྩ་རྒྱུད་དམ་རྒྱུད་རྒྱས་པ་གཞན་ལོག་ན་མེད་དོ་ཞེས་ཟེར་བ་ནི་མི་འཐད་དེ། དེ་ཉིད་བསྡུས་པ་ལས་གཞན་པའི་ཡོ་གའི་རྒྱུད་ཡིན་ན། དེ་ཉིད་བསྡུས་པ་རྩ་རྒྱུད་དུ་བྱེད་དགོས་པའི་ཕྱིར་རོ། །
བུ་སྟོན་གྱིས། རྣལ་འབྱོར་གྱི་རྒྱུད་ལ། རྩ་བའི་རྒྱུད། རྒྱུད་ཕྱི་མ། ཕྱི་མའི་ཕྱི་མ། བཤད་པའི་རྒྱུད། ཆ་མཐུན་པའི་རྒྱུད། འཕྲོས་པའམ་ཡན་ལག་གི་རྒྱུད་དང་དྲུག་ལས། ཕྱི་མ་ཡིན་ཏེ། དེ་ཉིད་བསྡུས་པའི་དུམ་བུ་གཉིས་པ་ལས། ངན་འགྲོ་དགུག་ཅིང་སྡིག་པ་བྲལ་བ་ལས་འཕྲོས་ནས། ངན་སོང་སྦྱོང་བའི་ཐབས་རྒྱ་ཆེར་བསྟན་པས་འཕྲོས་རྒྱུད་དམ། དེ་ཉིད་ཀྱི་རྩ་བའི་ལྷ་ཕལ་ཆེར་དུམ་བུ་དང་པོའི་ལྷ་དང་ཕལ་ཆེར་འདྲ་ཞིང་། དེའི་ཆ་ཤས་སུ་གྱུར་པས་ཡན་ལག་གི་རྒྱུད་ཅེས་གསུངས་སོ། །

བླ་མ་རྣམས་ཀྱི་བཞེད་པ་ལ། སློབ་དཔོན་པདྨ་ལྕགས་ཀྱུས། རྩ་རྒྱུད་ཤིན་ཏུ་ཟབ་ཅིང་རྟོགས་དཀའི་དོན། །
བཤད་དང་ཆ་མཐུན་རྒྱུད་ཀྱིས་རྣམ་ཕྱེ་བ། །
ཞེས་གསུངས་པ་ལྟར། རྩ་རྒྱུད། བཤད་རྒྱུད། ཆ་མཐུན་གྱི་རྒྱུད་དང་གསུམ་ལས། འདི་ཆ་མཐུན་གྱི་རྒྱུད་ཡིན་པར་བཤད་དོ། །
གཉིས་པ་ནི། དཔལ་སྡོམ་པའི་རྒྱུད་ཕྱི་མ་ལས། ང་ནི་འདི་ནས་མི་སྣང་ནས། །
ལོ་ནི་བརྒྱ་དང་བཅུ་གཉིས་ན། །
བསྟན་པའི་སྙིང་པོ་དམ་པ་ཞིག །ལྷ་གནས་གསུམ་དུ་གྲགས་པ་དེ། །
འཛམ་གླིང་ཤར་ལྷོའི་ཕྱོགས་མཚམས་ན། །
དཔལ་ཞེས་བྱ་བའི་རི་བོ་ལ། །
ཐུགས་རྗེས་མཐུན་པའི་བྱིན་རླབས་ཀྱིས། །
རྒྱལ་པོ་ཛ་ཞེས་བྱ་བ་ལ། །
ལག་ན་རྡོ་རྗེས་གནང་བར་བྱེད། །
མི་ལ་སྐལ་ལྡན་དམ་པ་རྣམས། །
བྱང་ཆུབ་མཆོག་ཏུ་འགྲུབ་འགྱུར་བས། །
དེ་ལ་རྟག་ཏུ་གུས་པས་བྱོས། །
ཞེས་འབྱུང་བས་སྟོན་པ་མྱང་ངན་ལས་འདས་ནས་ལོ་བརྒྱ་དང་བཅུ་གཉིས་ཏེ། ཉེར་བརྒྱད་ན་རྒྱ་གར་ཤར་ལྷོའི་ཕྱོགས། གྲོང་ཁྱེར་པ་ཏི་ཀིརྟི་ཞེས་བྱ་བར་རྒྱལ་པོ་རབ་གསལ་ཟླ་བ་ཞེས་བྱ་བ་བྱུང་། དེ་ལ་ཕྱག་ན་རྡོ་རྗེས་རྡོ་རྗེ་དབྱིངས་ཀྱི་དཀྱིལ་འཁོར་སྤྲུལ་ནས་དབང་བསྐུར་ཏེ། ལྷ་གནས་གསུམ་དུ་གྲགས་པ་དེ་ཉིད་བསྡུས་པའི་རྒྱུད་ལ་སོགས་པ་རྣལ་འབྱོར་གྱི་རྒྱུད་མཐའ་དག་གནང་ནས། དེ་ནས་མི་ཡུལ་དུ་དར་རོ། །
དེ་ཉིད་བསྡུས་པའི་རྒྱུད་ལ་ལྷ་གནས་གསུམ་དུ་གྲགས་པ་ནི། ལྷ་གནས་དང་པོ་འོག་མིན། གཉིས་པ་རི་རབ་ཀྱི་རྩེ། གསུམ་པ་བཀའ་བསྡུ་བའི་གནས་ལྕང་ལོ་ཅན་དང་གསུམ་དུ་གྲགས་པའོ། །
གསུམ་པ་ནི། འཕགས་པའི་ཡུལ་དུ་གྲུབ་ཆེན་ཀུན་སྙིང་གིས་མཛད་པའི་འགྲེལ་པ་སྟོང་ཕྲག་བཅུ་གཉིས་པ་ཡོད་པར་གྲགས་ཀྱང་བོད་དུ་མ་འགྱུར་ཞིང་། ཀ་མ་དྷེ་ནུས་མཛད་པའི་འགྲེལ་པ་ནི་བོད་དུ་འགྱུར་ཡང་བླ་མེད་དུ་འགྲེལ་པའི་ལུགས་སོ། །
བོད་དུ་རྒྱུད་འདི་རྒྱལ་པོ་ཁྲི་སྲོང་ལྡེའུ་བཙན་གྱི་དུས་སུ་པཎྜི་ཏ་ཞི་བ་སྙིང་པོ་དང་། ལོ་ཙྪ་བ་སད་མི་མི་བདུན་གྱི་དུས་སུ་འགྱུར་ནས། ཕྱིས་རལ་པ་ཅན་གྱི་དུས་སུ་ཨཱ་ཙརྻ་རིན་ཆེན་མཆོག་གིས་སྐད་གསར་བཅད་ཀྱིས་བཅོས་པ་ལས། དུས་ཕྱིས་ལོཙྪ་བ་གཞན་གྱིས་བཅོས་པ་ནི་མེད་དོ། །
འདི་ལ་མེ་ལྟར་འབར་བའི་སྐབས་ནས་དྲག་པོའི་སྦྱིན་སྲེག་ཡོད་ཀྱང་སྔོན་གྱི་རྒྱལ་བློན་རྣམས་ཀྱིས། སྔགས་པས་མངོན་སྤྱོད་བྱས་སུ་དོགས་ནས་མ་བསྒྱུར་བ་ཡིན་ནོ། །
ཞེས་སྔ་མ་དག་འཆད་པ་ལ། རྗེ་བཙུན་གྱིས་ལོ་ཙྪ་བ་ཕྱི་མ་རྣམས་ཀྱིས་གཞན་ལ་འགྱུར་ཆད་པ་དག་འཇུག་པ་ལྟར་འདི་ལ་ཡང་འཇུག་པར་རིགས་པ་ལས་མ་བཅུག་པའི་ཕྱིར། རྒྱ་དཔེ་ཉིད་ལ་མེད་དོ་སྙམ་དུ་སེམས་པ་ཡིན་ནོ་ཞེས་གསུང་། སྲུ་ལུང་པས་མེ་ལྟར་འབར་བའི་སྦྱིན་སྲེག་གི་སྐབས་ནས། དེ་ནས་ཁུང་བུ་གསུམ་ལས་རྣམ་གཅིག་ནི་ཞེས་བཤད་པས། མངོན་སྤྱོད་མ་གསུངས་པ་སྟེ། དེའི་རྒྱུ་མཚན་ཡང་དེ་ཉིད་ལས། རྡོ་རྗེ་ཁྲོ་བོའི་ལས་དངོས་སུ། །
བསད་པ་ཡིན་པར་བཤད་མོད་ཀྱི། །
ཞི་དང་རྒྱས་དང་དབང་རྣམས་ཀྱང་། །
དེ་དག་བྱེད་འགྱུར་གདོན་མི་ཟ། །
ཞེས་ལས་འཇམ་པོ་དངོས་སུ་བསྟན་པས་དྲག་པོ་ཤུགས་ལས་ཤེས་པ་ལ་དགོངས་སོ་ཞེས་བཞེད་པ་ནི་རྨད་དུ་བྱུང་བའི་བཤད་པར་སྣང་ཞིང་། ལུགས་སྔ་མའི་སྒྲུབ་བྱེད་དུ་འགྲོའོ། །
འདི་ལ་བོད་ན་འགྲེལ་པར་མིང་བཏགས་པ་བརྒྱད་ཙམ་སྣང་ཡང་། བོད་ཀྱིས་སྦྱར་བ་ལས། རྒྱ་གར་ནས་འགྱུར་བ་ནི་མེད་གསུང་། དེ་ཡང་གཟི་བརྗིད་བཤད་པ་ཞེས་བྱ་བ་འདིས་བྱས་ཆ་མེད་པ་ཅིག་དང་། མཛེས་པའི་རྒྱན་ཞེས་བྱ་བ་འཁྱིན་ལོ་ཙཱ་བ་དགེ་ཚུལ་ཁྱུང་གྲགས་ཀྱིས་བྱས་ནས་ཀུན་སྙིང་ལ་ཁ་འཕངས་པ་དང་། དེ་ཉིད་སྣང་བའི་རྒྱན་ཞེས་བྱ་བ་འབྲིང་མཚམས་ཀྱི་སྤྲག་ལེ་ཆུང་བས་བྱས་ནས་ཀུན་སྙིང་ལ་ཁ་འཕངས་པ་དང་། ཟངས་དཀར་གྱིས་བྱས་པའི་འབྲུ་འབུམ་མམ། ནམ་མཁའ་དྲི་མེད་ཅེས་བྱ་བ་ཁོང་རང་གིས་མཛད་པ་ཁ་བྱང་བཏབ་པ་དང་། རོང་ཟོམ་ཆོས་ཀྱི་བཟང་པོས་བྱས་པའི་འགྲེལ་པ་དང་། གོ་རུ་པ་ལོ་ཙྪ་བས་བྱས་ནས་ཀུན་སྙིང་ལ་ཁ་འཕངས་པ་འདོད་འཇོའི་བ་བྱ་བ་དང་། འབྲུ་འགྲེལ་ཞེས་བྱ་བ་མཆན་དཀྱུས་སུ་བཅུག་པ་ཅིག་དང་། རྨ་རིན་ཆེན་མཆོག་གིས་བྱས་པའི་དྲིས་ལན་རྒོལ་བ་མིག་ཚར་བྱ་བ་དང་བརྒྱད་དོ། །

འོ་ན་བཤད་སྲོལ་གང་གི་རྗེས་སུ་འབྲང་སྙམ་ན། རྒྱལ་པོ་རབ་གསལ་ཟླ་བའི་སློབ་མ་རྒྱལ་བུ་སྒྲ་གཅན་འཛིན་བཟང་པོ་དང་། ཡེ་ཤེས་རྡོ་རྗེ་དང་། པྲཛྙཱསིདྡྷི་དང་། རབ་འབྱོར་བསྐྱངས་དང་བཞི་ཡིན་ལ་ཁ་ཅིག་སྭསྟི་ཕ་ལ་དང་བཞི་ཡིན་གྱི་རབ་འབྱོར་བསྐྱངས་ཀུན་སྙིང་གི་སློབ་བརྒྱུད་ཡིན་ཞེས་ཟེར། ཁ་ཅིག་དེ་གཉིས་ཀ་མ་ཡིན་གྱི་ཉི་མའི་སྙིང་པོ་དང་བཞི་ཡིན་ཞེས་ཟེར་རོ། །
དེ་བཞི་ཆར་གྱི་སློབ་མ་ཀུན་དགའ་སྙིང་པོ་སྟེ། འདི་ཉིད་འཇམ་དཔལ་རྩ་བའི་རྒྱུད་ལས། ཡི་གེ་ཨཱ་མིང་བདག་ཉིད་ཆེ། །
སྟོན་པའི་བསྟན་པ་གཅེས་འཛིན་བྱེད། །
བློ་ལྡན་ཡོན་ཏན་ཀུན་གྱིས་བཀུར། །
ཞེས་ལུང་བསྟན་ཅིང་། གྲུབ་ཐོབ་བརྒྱད་ཅུ་རྩ་བཞིའི་བསྟོད་པ་ལས་ཀྱང་། སྒྲོལ་མ་དཀར་མོས་བྱིན་གྱིས་བརླབས། །
རྣལ་འབྱོར་རྒྱུད་ལ་འགྲེལ་བཤད་མཛད། །
ཀུན་དགའ་སྙིང་པོ་ཞེས་བྱ་བའི། །
བླ་མ་དེ་ལ་ཕྱག་འཚལ་ལོ། །
ཞེས་བསྟོད་པའི་ཡོན་ཏན་ལ་སོགས་པ་བསམ་གྱིས་མི་ཁྱབ་པ་དང་ལྡན་ནོ། །
དེ་ནས་པྲཛྙཱ་ཝ་ལ་ཏི། པྲཛྙཱ་བོདྡྷི། མུ་ཏིག་ཀ་ཀོ་ཤ། དྷརྨཱ་ཕ་ལ་རྣམས་ལས་རིམ་པ་བཞིན་བརྒྱུད་དེ། དྷརྨཱ་ཕ་ལའི་སློབ་མ་ནི། རྗེ་དཱི་པཾ་ཀ་ར་དང་། ལོ་ཙྪ་བ་རིན་ཆེན་བཟང་པོའོ། །
ཡང་ཁ་ཅིག་ན་རེ། སློབ་དཔོན་ཆེན་པོ་བུདྡྷ་གུ་ཧྱ་ཞེས་བྱ་བ་དངོས་གྲུབ་བརྙེས་པའི་སློབ་དཔོན་ཞིག་གིས། དེ་ཉིད་བསྡུས་པ་དང་། རྡོ་རྗེ་རྩེ་མོ་དང་། དཔལ་མཆོག་དང་པོ་དང་། ངན་སོང་སྦྱོང་བའི་རྒྱུད་དང་། རྟོག་པ་ཐམས་ཅད་བསྡུས་པ་དང་ལྔའི་དབང་དང་གདམས་པ་རྣམས་འཇམ་དཔལ་ལས་དངོས་སུ་ཐོས་ནས། ཡན་ལག་མེད་པའི་རྡོ་རྗེ་སོགས་ལས་རིམ་པ་བཞིན་བརྒྱུད་དེ། སློབ་དཔོན་ཤཱཀྱ་བཤེས་གཉེན་ཞེས་བྱ་བས་དེ་ཉིད་བསྡུས་པའི་རྒྱ་ཆེར་བཤད་པ་ཤླཽ་ཀ་སྟོང་ཕྲག་བཅུ་གཉིས་པ་ཀོ་ས་ལའི་རྒྱན་ཞེས་བྱ་བ་མཛད། ཡང་སྔར་གྱི་སློབ་དཔོན་གྲུབ་པ་ཐོབ་པ་དེ་དང་མིང་མཚུངས་པའི་སློབ་དཔོན་སངས་རྒྱས་གསང་བ་ཞེས་བྱ་བས་དེ་ཉིད་བསྡུས་པའི་འགྲེལ་པ་མཛད་དེ། དེ་ལྟར་ན་དོན་ལ་མཁས་པ་སངས་རྒྱས་གསང་བ། ཚིག་ལ་ཁས་པ་ཤཱཀྱ་བཤེས་གཉེན། ཚིག་དོན་གཉིས་ཀ་ལ་མཁས་པ་ཀུན་དགའ་སྙིང་པོ་སྟེ། རྣལ་འབྱོར་རྒྱུད་ལ་མཁས་པའི་མི་གསུམ་དུ་གྲགས་སོ་ཞེས་བཞེད་དོ། །
ཡང་ཀུན་དགའ་སྙིང་པོའི་མཆེད་གྲོགས་སློབ་དཔོན་འཇམ་དཔལ་གྲགས་པ་ཞེས་བྱ་བ་འཇམ་དཔལ་གྱི་གྲུབ་པ་ཐོབ་ཅིང་སྐུ་ཆེ་བའི་ཡོན་ཏན་ལྔ་དང་ལྡན་པ་དེས། དཔལ་སྦས་བཟང་པོ་ལ་བཤད། དེས་བྲམ་ཟེ་ཡེ་ཤེས་རྡོ་རྗེ་ལ་བཤད། དེས་ན་ལེནྟྲའི་ནུབ་སྒོ་བ་ཤེས་རབ་འབྱུང་གནས་བློ་གྲོས་ལ་བཤད། དེས་བྲམ་ཟེ་བཞད་པའི་རྡོ་རྗེ་དང་། པདྨ་ཀ་ར་དང་། ཤྲདྡྷ་ཀ་ར་གསུམ་ལ་བཤད། ཕྱི་མ་གཉིས་ཀྱིས་ལོ་ཆེན་ལ་བཤད་དོ། །
ཡང་སློབ་དཔོན་འཇམ་དཔལ་བཤེས་གཉེན་ཞེས་བྱ་བས། སངས་རྒྱས་ཡེ་ཤེས་ཞབས་དང་། སྒེག་པའི་རྡོ་རྗེ་གཉིས་ལ་བཤད། དེ་ལ་སྒེག་པའི་རྡོ་རྗེ་གསང་མཚན་ཡིན་ལ། མཚན་དངོས་ནི་དཔལ་ལྡན་བྱང་ཆུབ་མཆོག་གི་སྐལ་བ་དང་ལྡན་པ་ཞེས་གྲགས་ཤིང་རིན་པོ་ཆེའི་གླིང་དུ་སྒྲུབ་པ་མཛད་ནས་དངོས་གྲུབ་བརྙེས་པས་ནོར་བུ་གླིང་པ་ཞེས་ཀྱང་གྲགས། མུ་སྟེགས་ཀྱིས་གསོད་པར་བརྩམས་པའི་ཚེ། འཇམ་དཔལ་དུ་སྤྲུལ་ནས་གཟུགས་སྣ་ཚོགས་སུ་སྟོན་པའི་སྣ་ཚོགས་གཟུགས་ཅན་ཞེས་ཀྱང་གྲགས། ཐུགས་རྗེས་གཞན་ལ་ཕན་འདོགས་པས་ཉི་མ་ལྟ་བུའི་སློབ་དཔོན་ཞེས་ཀྱང་གྲགས་སོ། །
སློབ་དཔོན་དེས་སཱུརྻ་སིང་ཧ། དེས་དྷརྨཱ་བཛྲ་དང་མུ་དྲྭ་སིདྡྷི། དེས་དེ་ཝ་ཤ་ར་ལ་བཤད། དེ་ལ་ཤཱིནྟི་གརྦྷ་དང་། སྨྲཱྀ་ཏི་ཛྙཱ་ན་སྟེ་སློབ་མ་གཉིས་སོ། །

དེ་དག་ལས་བོད་དུ་ཇི་ལྟར་བརྒྱུད་ན། ལོ་ཙྪ་བ་རིན་ཆེན་བཟང་པོ་ཁ་ཆེར་ལན་གསུམ་དུ་བྱོན་པའི་དང་པོ་ལ། ཁ་ཆེའི་མཁན་པོ་ཙནྡྲ་ཧ་རི་ལ་འཇིག་རྟེན་སྣང་བྱེད་ཀྱི་དཀྱིལ་འཁོར་དུ་ཞུགས་ནས་དབང་བསྐུར་ཞུས། ཕྱིས་ཤྲདྡྷ་ཀ་ར་ཝརྨ་ལ། གསང་འདུས་འཇམ་རྡོར་དང་། མི་བསྐྱོད་པ་གཉིས་དང་། རྡོ་རྗེ་དབྱིངས་ཀྱི་དཀྱིལ་འཁོར་དུ་དབང་བསྐུར་ཞུས་ནས་དེ་དག་གི་བཤད་བཀའ་ཡང་གསན་ཅིང་། འགའ་ཞིག་བསྒྱུར། ལན་གཉིས་པ་ལ་པཎྜི་ཏ་པདྨ་ཀ་ར་ཝརྨ་དང་། པྲཛྙཱ་ཀ་ར་ཝརྨ་གཉིས་ལ་གཏུགས་ཏེ་ཡོ་གའི་གཞུང་འགྲེལ་འགའ་ཞིག་བསྒྱུར། དཔལ་མཆོག་གི་ཕྲེང་ཆད་གསོ་བས། དུམ་བུ་དང་པོའི་རྒྱུད་འགྲེལ་གཉིས་ཀ་དག་པར་བཅོས། དེ་ཡན་ཆད་ཀྱི་ལོ་ཆེན་གྱི་སློབ་མ་རྣམས་ནི། ཤྲདྡྷ་ནས་བརྒྱུད་པའི་ཡོ་གའི་སྐོར་འཛིན་པས་ཕྱག་ལེན་ཀུན་དགའ་སྙིང་པོའི་ལུགས་ལ་བྱེད་ཀྱང་དེ་ཉིད་སྣང་བ་མ་འགྱུར་བས། བཤད་པ་ཀོ་ས་ལའི་རྒྱན་གྱི་སྟེང་ནས་མཛད་པས་བསྙེན་པའི་སྐབས་སུ་འཁོར་ལོས་སྒྱུར་བའི་ཆས་སུ་ཞུགས། སྙིང་ཁའི་བདག་འཇུག་ལ་བུམ་པ་འཆའ། རྣམ་སྣང་ལ་མི་བཞི་རྒྱབ་སྤྲོད་ལྟ་བུ་བྱེད་པ་སོགས་བཤད་པ་དང་། ལག་ལེན་ཡང་མི་མཐུན་ཅིང་། བོན་པོ་འདུལ་བའི་ཆེད་དུ་དབྱངས་ལ་སོགས་པའི་སྤྲོས་པ་ཡང་ཆེ་བར་གྲགས་སོ། །
ལན་གསུམ་པ་ལ་པཎྜི་ཏ་སངས་རྒྱས་ཞི་བ་ཞེས་བྱ་བ་ནོར་བུ་གླིང་པ་བདེ་བའི་རྡོ་རྗེའི་སློབ་མར་གྲགས་ཤིང་འགའ་ཞིག་དེ་གཉིས་མཚན་དངོས་དང་། གསང་མཚན་གྱི་ཁྱད་པར་མ་གཏོགས་པ་གཅིག་ཡིན་པར་ཡང་འདོད་ལ། པཎྜི་ཏ་དེ་ལ་ཀུན་སྙིང་གི་ལུགས་ཀྱི་ལག་ལེན་དང་བཤད་པ་གཉིས་ཀ་ཞུས་པས་དེ་ཉིད་ལ་ཐུགས་ཆེས་ཤིང་ཐུགས་རྩིས་ཆེ་བར་མཛད། ཅེས་བུ་སྟོན་བཞེད་དོ། །
ལོ་ཆེན་གྱི་སྐུ་ཚེའི་མཇུག་ཏུ་རྒྱ་གར་ཤར་ཕྱོགས་ཀྱི་པཎྜི་ཏ་དྷརྨ་ཕ་ལ་མངའ་རིས་སུ་བྱོན་པ་ལ་རྣལ་འབྱོར་རྒྱུད་ཀྱི་སྐོར་གསན་པས། ཀུན་སྙིང་གི་བརྒྱུད་པ་བཞི་པར་འདུག་ཅིང་དེ་ཡི་གདམས་པ་མ་ནོར་བར་བྱུང་སྟེ་མཉེས་སྐད་དོ། །
སྦྱོང་རྒྱུད་ལ་ཡང་རྒྱུད་གོང་འོག་འཁྲུགས་བསྡེབས་ནས་མཛད་པ་མ་གཏོགས་གཞན་ནས་རྒྱས་འགེབས་པ་མི་མཛད། བསྙེན་པའི་དུས་སུ་ཆ་ལུགས་ཇི་བཞིན་པ་བུམ་པ་ལྷག་གནས་ལ་རྣམ་རྒྱལ་གཅིག་པོ་རྡོ་རྗེའི་གླུ་མ་གཏོགས་པ་རྣམས་ལ་དབྱངས་མི་མཛད་དོ། །
ལོ་ཆེན་དེ་ལ་སྤྱིར་སློབ་མ་མང་ཡང་ཐུགས་ཀྱི་སྲས་མཆོག་བཞི་སྟེ། ལོ་ཆུང་ལེགས་པའི་ཤེས་རབ། མང་ནང་གི་གུར་ཤིང་བརྩོན་འགྲུས་རྒྱལ་མཚན། གྲྭ་པ་གཞོན་ཤེ། སྐྱི་ནོར་ཛྙཱ་ན་དང་བཞི་ལས། དང་པོས་དྷརྨཱ་ཕ་ལའི་ལུགས་མ་གསན། སྔར་གྱི་ཤྲདྡྷ་དང་། སངས་རྒྱས་ཞི་བ་གཉིས་ཀྱི་ལུགས་འཛིན། གཉིས་པས་དྷརྨཱ་ཕ་ལའི་ལུགས་གཙོ་བོར་འཛིན། གསུམ་པས་གཉིས་ཀའི་གུང་སྲོང་། བཞི་པས་ཕྱིས་ཀྱི་གཞུང་སྲོང་འོ། །
ཡང་གཞན་དུ་སྦྱངས་ཤིང་དེར་ཐུག་པའི་པུ་ཧྲངས་པ་ཨན་སྟོན་གྲགས་རིན། རྒྱ་ཡེ་ཚུལ། གུངས་པ་དགེ་བཤེས། མར་ཡུལ་པ་དཀོན་མཆོག་བརྩེགས་ཏེ་བཞིའོ། །
དབུས་གཙང་ན་མར་དར་ཚུལ་ནི། ལོ་ཆེན་གྱི་དྲུང་དུ་འགྲོ་བ་ལ་རྒྱང་རོ་དཔེ་དམར་གྱི་རྐྱང་པོ་ཆོས་བློ་སྔ། དེ་ནས་ཤངས་ཀྱི་སུམ་སྟོན་ཡེ་འབར། དེ་ནས་ཉང་སྟོན་ལྕེ་ཞར། དེ་ནས་སྤང་ཁ་འདར་ཆུང་གི་ཕ་གཞོན་ནུ་རྒྱ་མཚོ། ལ་སྟོད་ཀྱི་བྲག་སྟེང་པ། སྣུར་ཕྱི་རུའི་དམར་སྟོན་ཆོས་ཀྱི་རྒྱལ་མཚན། མདོག་གླེ་སྟོན། བལ་ཤཱཀྱ་རྡོ་རྗེ། ཐང་སྟོན་ཀོང་ཀ་བ། མདོག་གོང་ག་བ་རྣམས་ཏེ། དེ་དག་ཕལ་ཆེར་ལོ་ཆེན་ལ་ཐུག་པ་ཙམ་བྱས་ནས་གཙོ་བོར་ལོ་ཆུང་གི་དྲུང་དུ་སྦྱངས་ཏེ། དབུས་གཙང་གི་ས་ཆ་སྨད་ཕྱོགས་སུ་དར་བས་ཡོ་ག་སྨད་ལུགས་སུ་གྲགས། ཡང་ལོ་ཆེན་གྱི་སློབ་མ་བྲག་སྟེང་པ་ཡོན་ཏན་ཚུལ་ཁྲིམས། དེས་མལ་གྱོ། དེས་རྗེ་ས་སྐྱ་པ་ལ་བརྒྱུད་དེ། ས་ཆ་སྟོད་དུ་དར་བ་རྣམས་ལ་ཡོ་ག་སྟོད་ལུགས་སུ་གྲགས་སོ། །

ཡང་པཎྜི་ཏ་དྷརྨཱ་ཕ་ལ་ནས། ཇོ་བོ་རྗེ། གོ་མི་སྒོམ་ཆེན། སྐྱི་ནོར་ཛྙཱ་ན། རྨྱལ་པ་ཉི་མ་ཤེས་རབ། སྣུར་ཉི་མ་འོད་ཟེར་སོགས་ནས་བརྒྱུད་པ་ལ་ཇོ་བོའི་ལུགས་སམ། རྩ་སྣུར་འཛིམ་གསུམ་ནས་བརྒྱུད་པ་ཞེས་གྲགས་སོ། །
བཤད་སྲོལ་དེ་དང་། བྲག་སྟེང་པ་ནས་བརྒྱུད་པ་དེ་དང་། ལོ་ཆུང་ནས་དབུས་པ་དགེ་སེར། གནམ་ཁའུ་པ། ས་ཆེན་རྣམས་ལས་རིམ་པ་བཞིན་བརྒྱུད་པའི་བཤད་པ་རྣམས་ལ། རྩིང་ཞིབ་བག་རེ་དང་ཆོ་ག་གོང་འོག་མི་མཐུན་པ་བག་རེ་མ་གཏོགས། ཕལ་ཆེར་ནི་འདྲ་བ་ཉིད་དུ་སྣང་ཞེས་གསུངས་སོ། །
མདོར་ན་པཎྜི་ཏ་དྷརྨཱ་ཕ་ལའི་ལུགས་བྲག་སྟེང་པ་ནས་བརྒྱུད་པ་འདི་ལ་རྗེ་བཙུན་རིན་པོ་ཆེས། རྒྱུད་བཤད་ཐབས་ཀྱི་མན་ངག་གཞན་ཕན་སྤྱི་ཆིངས། རྒྱུད་ཀྱི་ས་བཅད་དང་མཆན་གཉིས། ལག་ཏུ་བླང་བའི་རིམ་པ་གཞན་ཕན་འོད་ཟེར་དང་། གཞན་ཕན་ཉེར་མཁོ་གཉིས་ཏེ། དེ་དག་གི་རྗེས་སུ་འབྲངས་ནས་བཤད་པར་བྱ་བ་ཡིན་ནོ། །
བཞི་པ་ལ་གསུམ་སྟེ། བརྗོད་བྱའི་དབྱེ་བ། བསྡུ་བ། གསུངས་པའི་དགོས་པའོ། །
དང་པོ་ནི། དེ་བཞིན་གཤེགས་པའི་དཀྱིལ་འཁོར་གཙོ་བོར་གྱུར་པ་དྲུག དེ་བཞིན་གཤེགས་པ་ལ་འཇིག་རྟེན་པའི་འཁོར་གྱིས་བསྐོར་བའི་དཀྱིལ་འཁོར་དྲུག རོ་སྲེག་པའི་དཀྱིལ་འཁོར་རྒྱས་པ་གཅིག ལས་བཞིའི་སྦྱིན་སྲེག་བཞི་སྟེ། བཅུ་བདུན་ནི་བརྗོད་བྱའི་གཙོ་བོ་ཡིན་ལ། དཀྱིལ་འཁོར་བཅུ་གཉིས་པོ་ལ། ཏིང་ངེ་འཛིན་གྱི་དཀྱིལ་འཁོར་དང་། རྡུལ་ཚོན་གྱི་དཀྱིལ་འཁོར་དང་། ཀུན་རིག་དང་ཤཱཀྱ་ཐུབ་པས་དཔཾང་པོ་བྱས་ནས་རས་ལ་བྲི་བ་དང་གསུམ་དུ་ཕྱེ་ན་སོ་དྲུག་དང་། སྡོམ་པས་བཞི་བཅུ་ཞེ་གཅིག་ཏུ་འགྱུར་བ་ཡིན་ནོ། །
དེ་ལ་ཀུན་རིག་རྩ་བའི་རྒྱུད་ནས་ཀུན་རིག་གི་དཀྱིལ་འཁོར་དང་། རོ་སྲེག་གི་དཀྱིལ་འཁོར་རྒྱས་པ་དང་། རས་བྲིས་དང་ལས་བཞིའི་སྦྱིན་སྲེག་བསྡུས་པ་ཙམ་བསྟན། རྒྱུད་ཕྱི་མ་ལས་ཤཱཀྱ་ཐུབ་པ་སྐུའི་དཀྱིལ་འཁོར་དང་། ཕྱག་ན་རྡོ་རྗེ་ཐུགས་ཀྱི་དཀྱིལ་འཁོར་གྱི་སྐབས་ནས་འཇིག་རྟེན་དང་འཇིག་རྟེན་ལས་འདས་པའི་དཀྱིལ་འཁོར་གཉིས། ཚེ་དཔག་མེད་གསུང་གི་དཀྱིལ་འཁོར་ནས་དེ་ཉིད་ཀྱི་དཀྱིལ་འཁོར་དང་། རོ་སྦྱོང་བའི་ཐབ་རྒྱས་པ་དང་། ལས་བཞིའི་སྦྱིན་སྲེག་གི་ཅུང་ཟད་གསལ་བ་བྱེད་པ་རྣམས་སྟོན། འཁོར་ལོས་སྒྱུར་བའི་སྐབས་ནས་དེ་ཉིད་ཀྱི་དཀྱིལ་འཁོར་དང་སྔར་གྱི་རོ་སྲེག་གསལ་བར་བྱེད་པ་སྟོན་ནོ། །
མེ་ལྟར་འབར་བའི་སྐབས་ནས་དེ་ཉིད་ཀྱི་དཀྱིལ་འཁོར་དང་ལས་གསུམ་གྱི་སྦྱིན་སྲེག་གོང་གི་དེ་རྣམས་གསལ་བར་བྱེད་པའི་ཕྱིར་རྒྱས་པར་སྟོན་ནོ། །
གཉིས་པ་ནི། ཡང་དེ་དག་ཐམས་ཅད་ཀྱི་དོན་བསྡུ་ན་ཏིང་ངེ་འཛིན་གྱི་བསྙེན་པ་དང་། རས་བྲིས་ལ་བརྟེན་ཏེ་སྒྲུབ་པ་དང་། རང་དང་གཞན་གྱི་དོན་གྱི་ལས་ལ་སྦྱར་བ་ཞེས་བྱ་བ་གསུམ་དུ་ཡང་གསུངས་པ་ཡིན་ནོ། །
ཡང་དེ་དག་གི་དོན་བསྡུ་ན། སྔོན་དུ་སློབ་མ་སྨིན་པར་བྱ་བ་དང་། སྨིན་པ་དེས་དངོས་གྲུབ་ཀྱི་ཡེ་ཤེས་ལ་བསླབ་པར་བྱ་བ་དང་། ཕྱག་རྒྱའི་ཡེ་ཤེས་ལ་བསླབ་པ་དང་། མཚན་མ་ཐོབ་ནས་རང་དང་གཞན་གྱི་དོན་སྒྲུབ་པ་ཞེས་པ་གསུམ་དུའང་བསྡུ་བ་ཡིན་ནོ། །
ཡང་དེ་དག་ཐམས་ཅད་ཀྱི་དོན་དགོས་པས་བསྡུ་ན་རང་གི་དོན་དང་གཞན་གྱི་དོན་གཉིས་སུ་འདུ་ལ་གཞན་དོན་ལ་ཚེ་དང་ལྡན་པའི་དོན་བྱ་བ་དང་། ཚེ་འདས་པའི་དོན་བྱ་བ་གཉིས་ཀྱིས་བསྡུས་པ་ཡིན་ནོ། །
དེ་དག་ཐམས་ཅད་བསྡུ་ན་འདི་ལྟར་གོ་བར་བྱ་སྟེ། བརྗོད་བྱའི་གཙོ་བོ་ནི་དཀྱིལ་འཁོར་དྲུག་གམ་བཅུ་གཉིས་ཡིན་ལ། རོ་སྲེག་དང་སྦྱིན་སྲེག་གཉིས་ནི་དེའི་ཕྲིན་ལས་ཡིན་ཞིང་། བཟླས་པ་དང་། དངོས་གྲུབ་ཀྱི་ཡེ་ཤེས་དང་། ཕྱག་རྒྱའི་ཡེ་ཤེས་རྣམས་ནི་དེ་དག་གི་གྲོགས་སུ་གྱུར་པ་ཡིན་ནོ། །

དེ་དག་ཉམས་སུ་ལེན་ན་ཐོག་མར་སློབ་མ་སྨིན་པར་བྱས་ལ་ཏིང་ངེ་འཛིན་གྱི་བསྙེན་པ་བྱ་ཞིང་རས་བྲིས་ལ་བརྟེན་ནས་བསྒྲུབས་ཏེ། རང་དང་གཞན་གྱི་དོན་བསྒྲུབ་པའི་ཕྲིན་ལས་ལ་སྦྱར་ན་གནས་སྐབས་ཀྱི་འབྲས་བུ་ཇི་ལྟར་འདོད་པ་འགྲུབ་ཅིང་། མཐར་ཐུག་གི་འབྲས་བུ་སངས་རྒྱས་འགྲུབ་པ་ཡིན་ནོ་ཞེས་བྱ་བར་ཤེས་པར་བྱའོ། །
གསུམ་པ་ནི། ཐུགས་ཆོས་ཉིད་ལས་མ་གཡོས་པའི་རྟགས་སུ་དཀྱིལ་འཁོར་བསྟན་ལ། ཐུགས་རྗེས་འགྲོ་བའི་དོན་མཛད་པའི་རྟགས་སུ་སྦྱིན་སྲེག་བསྟན་ནོ། །
དེ་ཡང་བདེན་པ་གཉིས་དང་མི་འགལ་བའི་ཆེད་དུ་དཀྱིལ་འཁོར་ལ་ཡང་འཇིག་རྟེན་དང་འཇིག་རྟེན་ལས་འདས་པའི་དཀྱིལ་འཁོར་གཉིས་གསུངས། དངོས་པོར་མངོན་པར་ཞེན་པ་བཟློག་པ་དང་། ཐུགས་རྗེས་འགྲོ་བའི་དོན་མཛད་པ་མཚོན་པའི་ཆེད་དུ། རོ་སྲེག་གི་སྦྱིན་སྲེག་དང་། ཕྲིན་ལས་རྣམ་བཞིའི་སྦྱིན་སྲེག་གཉིས་གསུངས། དེ་དག་གི་གོ་རིམ་ཡང་ཐུགས་ཆོས་ཉིད་ལས་མ་གཡོས་ཀྱང་། རྩ་བ་བྱང་ཆུབ་ཀྱི་སེམས་སུ་འདུས་པའི་རྟགས་སུ་རྩ་བའི་དཀྱིལ་འཁོར་གསུངས། དེ་ལྟར་བྱང་ཆུབ་ཀྱི་སེམས་སུ་འདུས་ཀྱང་ཐུགས་རྗེས་ངན་སོང་གི་རྒྱུ་འབྲས་གཞོམ་པའི་ཕྱིར་ཤཱཀྱ་ཐུབ་པའི་དཀྱིལ་འཁོར་གསུངས། དེ་ལྟར་རྒྱུ་འབྲས་བཅོམ་ཡང་གློ་བུར་གྱི་རྐྱེན་གྱིས་འཆི་བས་དེ་བཟློག་པའི་ཆེད་དུ་ཕྱག་ན་རྡོ་རྗེའི་དཀྱིལ་འཁོར་གསུངས། གློ་བུར་གྱི་རྐྱེན་གྱིས་མི་འཆི་ཡང་སྔོན་གྱི་ལས་ཀྱིས་འཆི་བས་དེ་བཟློག་པའི་ཆེད་དུ་ཚེ་དཔག་མེད་ཀྱི་དཀྱིལ་འཁོར་གསུངས། འཆི་བདག་བཅོམ་ཡང་ཕྲིན་ལས་རྣམ་བཞིའི་སྒོ་ནས་དོན་མཛད་དགོས་པས་འཁོར་ལོས་བསྒྱུར་བའི་དཀྱིལ་འཁོར་གསུངས། འགྲོ་བའི་དོན་མཛད་ཀྱང་མ་རུངས་པ་འདུལ་དགོས་པས་མེ་ལྟར་འབར་བའི་དཀྱིལ་འཁོར་གསུངས། མ་རུངས་པ་བཏུལ་ཡང་དངོས་པོར་ལྟ་བ་སུན་ཕྱུང་དགོས་པས་རོ་སྲེག་གི་དཀྱིལ་འཁོར་གསུངས། དེ་སུན་ཕྱུང་ཡང་ཐུགས་རྗེས་ཆོས་ཉིད་ལས་མ་གཡོས་པའི་རྟགས་སུ་ཞི་བའི་སྦྱིན་སྲེག་གསུངས། དེ་ལྟར་མ་གཡོས་ཀྱང་འགྲོ་བའི་དོན་མཛད་དགོས་པས་རྒྱས་པའི་སྦྱིན་སྲེག་གསུངས། དེ་ལྟར་དོན་མཛད་ཀྱང་འཁོར་བཾ་དབང་དུ་བསྡུ་དགོས་པས་དབང་གི་དཀྱིལ་འཁོར་གསུངས། དབང་དུ་བསྡུས་ཀྱང་མ་རུངས་པ་ལ་མངོན་སྤྱོད་ཀྱི་ལས་དགོས་པས་དྲག་པོའི་སྦྱིན་སྲེག་གསུངས། འཇིག་རྟེན་པའི་གནོད་པ་རྣམས་ཞི་ཞིང་འཇིག་རྟེན་ཀྱི་ཕུན་སུམ་ཚོགས་པར་བསྒྲུབ་པའི་ཕྱིར་དུ་འཇིག་རྟེན་པའི་དཀྱིལ་འཁོར་དྲུག་གསུངས་ལ་སོ་སོའི་དགོས་པ་ནི་གཞུང་ཉིད་ཀྱི་སྟེང་དུ་རྟོགས་པར་བྱའོ། །
ལྔ་པ་རྒྱུད་བཤད་ཐབས་ཀྱི་མན་ངག་ནི་སྤྱིར་རྒྱུད་འཆད་ཚུལ་ལ་འགྲེལ་ཆེན་དྲི་མེད་འོད་ཀྱིས་དུས་འཁོར་བསྡུས་རྒྱུད་འཆད་པ་ལྟ་བུ་རྒྱུད་འགྲེལ་པས་འཆད་པ་དང་། གསང་འདུས་ཡེ་ཤེས་ཞབས་ལུགས་ཀྱི་གཞུང་ཕྲན་རྣམས་ལ་བརྟེན་ནས་གསང་བ་འདུས་པའི་རྒྱུད་འཆད་པ་ལྟ་བུ་རྒྱུད་གཞུང་ཕྲན་གྱིས་འཆད་པ་དང་། རྒྱུད་རྒྱུད་ཉིད་ཀྱིས་འཆད་པ་དང་གསུམ་ཡོད་པ་ལས། འདི་ནི་ཕྱི་མ་སྟེ་ས་ཆོག་གཞན་དུ་ཁ་འཕངས་པ་དང་། སེམས་དཔའ་བཅུ་དྲུག་འགོད་པར་གསུངས་ཀྱང་། དེའི་ཞལ་ཕྱག་མ་གསུངས་པ་རྣམས་རྒྱུད་གཞན་གྱིས་ཁ་བསྐང་བ་མ་གཏོགས་རྒྱུད་ཀྱི་དངོས་བསྟན་ལ་ཡོད་པ་རྣམས་ནི་བརྟག་པ་གོང་འོག་འཁྲུག་བསྡེབས་ནས་ཉམས་སུ་བླང་བ་ཡིན་གྱིས། རྒྱུད་སྡེ་གཞན་གྱིས་རྒྱས་བཀབ་པ་ལ་སོགས་པ་མི་བྱེད་པའི་ཕྱིར་རོ། །
འཁྲུགས་ཇི་ལྟར་སྡེབ་པའི་ཚུལ་ནི་འོག་གཞུང་དོན་གྱི་སྐབས་སུ་རྟོགས་པར་བྱའོ། །

གཉིས་པ་བཤད་པ་དངོས་ལ་གཉིས་ཏེ། མཚན་དོན་གྱི་སྒོ་ནས་མདོར་བསྟན། གཞུང་དོན་གྱི་སྒོ་ནས་རྒྱས་པར་བཤད་པའོ། །
དང་པོ་ལ་གཉིས་ལས། དང་པོ་མཚན་བསྒྱུར་བ་ནི། རྒྱ་གར་སྐད་དུ། སརྦ་དུརྒ་ཏི་ནི། བོད་སྐད་དུ། ངན་སོང་ཐམས་ཅད། པ་རི་ཤོ་དྷ་ནི་ནི་ཡོངས་སུ་སྦྱོང་བ། ཏེ་ཛོ་རཱ་ཛཱ་ཡ་ནི། གཟི་བརྗིད་ཀྱི་རྒྱལ་པོ། ཏ་ཐཱ་ག་ཏཱ་ཡ་ནི་དེ་བཞིན་གཤེགས་པ། ཨ་ར་ཧ་ཏེ་ནི་དགྲ་བཅོམ་པ། སཾ་མྱཀ་སཾ་བུདྡྷ་ནི་ཡང་དག་པར་རྫོགས་པའི་སངས་རྒྱས། ནཱ་མ་ནི་ཞེས་བྱ་བ། ཀལ་པ་ནི་བརྟགས་པའོ། །
གཉིས་པ་མཚན་བཤད་པ་ནི་རྗེ་བཙུན་གྱིས་ཆོས་ཐམས་ཅད་ཀྱི་དེ་བཞིན་ཉིད་ཇི་ལྟ་བ་དེ་བཞིན་དུ་ཆུད་ཅིང་གཞན་ལ་སྟོན་ནུས་པས་བྱང་སེམས་དང་། སྦྱིན་པ་དང་། ཤེས་རབ་དང་། བརྩོན་འགྲུས་བཞི་ནི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་སོ། །
དེས་སྤྱིར་འདོད་ཁམས་ཀྱི་ལྷ། བྱེ་བྲག་ཏུ་ཡུལ་སུམ་ཅུ་རྩ་གསུམ་གྱི་ལྷ་རྣམས་དེ་བཞིན་གཤེགས་པའི་ཞལ་མཐོང་བ་སླབ་པའི་གཞི་བཟུང་། དཀོན་མཆོག་གསུམ་ལ་སྐྱབས་སུ་སོང་། ཕྱིར་མི་ལྡོག་པས་ན་རྒྱུ་དང་འབྲས་བུས་བསྡུས་པའི་ངན་སོང་ཐམས་ཅད་ཡོངས་སུ་སྦྱོང་བའོ། །
མཛོད་སྤུའི་འོད་ཟེར་གྱིས་ངན་སོང་ཐམས་ཅད་ཟིལ་གྱིས་གནོན་པས་ན་གཟི་བརྗིད་ཀྱི་རྒྱལ་པོ། བརྟག་པ་ནི་ཆོ་ག་ཞིབ་མོའོ་ཞེས་བཞེད་དོ། །
འབྲུ་འགྲེལ་ལས་ནི། དེ་བཞིན་གཤེགས་པ་ནི་མེ་ལོང་ལྟ་བུའི་ཡེ་ཤེས་ཏེ་ཆོས་ཀྱི་སྐུའོ། །
དགྲ་བཅོམ་པ་ནི་མཉམ་པ་ཉིད་ཀྱི་ཡེ་ཤེས། ཡང་དག་པར་རྫོགས་པ་ནི་སོ་སོར་རྟོག་པའི་ཡེ་ཤེས་ཏེ་དེ་གཉིས་ནི་ལོངས་སྐུ།
 སངས་རྒྱས་ནི་བྱ་བ་ནན་ཏན་གྱི་ཡེ་ཤེས་ཏེ་སྤྲུལ་སྐུའོ། །
སྐུ་གསུམ་པོ་དེའི་ཕྲིན་ལས་ནི། རྒྱུ་ངན་པ་ལས་དང་ཉོན་མོངས་པའི་དབང་གིས་འབྲས་བུ་ཁམས་གསུམ་དུ་སོང་བས་ན་ངན་སོང་སྟེ། འཁོར་བ་ཐམས་ཅད་ཡོངས་སུ་སྦྱོང་བའོ། །
ཇི་ལྟར་ན་རྒྱུ་ཏིང་ངེ་འཛིན་གྱིས་ལས་ཉོན་དང་། འབྲས་བུ་འོད་ཟེར་གྱིས་སྡུག་བསྔལ་སྦྱོང་བས་ན་གཟི་བརྗིད་དོ། །
རྒྱལ་པོ་དང་བརྟག་པ་ནི་སྔར་དང་འདྲ་བར་གསུངས་སོ། །
དཔལ་རྡོ་རྗེ་སེམས་དཔའ་ལ་ཕྱག་འཚལ་ལོ། །
ཞེས་པ་ནི་ལོ་ཙྪ་བས་བཀོད་པའི་མཆོད་བརྗོད་དོ། །
དེས་ན་མཚན་དོན་གྱིས་འོག་ནས་འཆད་པར་འགྱུར་བའི་བརྗོད་བྱ་མཐའ་དག་བསྡུས་པས་ན་དབང་པོ་རྣོན་པོས་མཚན་དོན་ལ་བརྟེན་ནས་ཀྱང་བརྗོད་བྱ་མདོར་བསྡུས་ཏེ་རྟོགས་པར་འགྱུར་རོ། །
གཉིས་པ་ལ་བཞི་སྟེ། གླེང་གཞི་དང་། གླེང་བསླང་བ་དང་། རྒྱུད་ཀྱི་གཞུང་དངོས་དང་། རྗེས་སུ་ཡི་རང་བའོ། །
དང་པོ་ལ་དྲུག ཆོས་དང་། སྡུད་པ་པོ་དང་། དུས་དང་། སྟོན་པ་དང་། གནས་ཕུན་སུམ་ཚོགས་པ་དང་། འཁོར་དང་སྟོན་པའི་ཆེ་བས་བཞུགས་པའོ། །
དང་པོ་ནི། འོག་ནས་འབྱུང་བའི་རྒྱུད་ཀྱི་ཚིག་དོན་འདི་སྐད་ཅེས་པ་སྟེ། སྒྲོ་སྐུར་དང་། དབྲི་བསྣན་མེད་ཅེས་པའི་དོན་ནོ། །
གཉིས་པ་ནི། ཕྱག་ན་རྡོ་རྗེ་བདག་གིས་སངས་རྒྱས་ཤཱཀྱ་ཐུབ་པ་ལས་མངོན་སུམ་དུ་ཐོས་ཀྱི། གཞན་ལས་བརྒྱུད་པ་མ་ཡིན་ཞེས་པའོ། །
ཐོས་པ་ནི་རྣ་བའི་དབང་པོ་སྐྱོན་མེད་པས་ཐོས་ཀྱི། སྒོམ་བྱུང་གིས་དོན་མངོན་སུམ་དུ་གྱུར་པ་ནི་མ་ཡིན་པའོ། །
གསུམ་པ་ནི། དུས་གཅིག་ན་ཞེས་པ་སྟེ། དེ་ལ་སྟོན་པ་སྤྱོད་ལམ་གྱི་དུས། ཡང་དག་འཇོག་གི་དུས། སྙོམས་པར་འཇུག་པའི་དུས། ཆོས་འཆད་པའི་དུས་དང་བཞི་ལས། དུས་གཅིག་ཆོས་འཆད་པའི་དུས་སུ་ཐོས་པའོ། །
དེ་ཡང་དུས་མཐའི་སྐད་ཅིག་མ་གཅིག་ལ་གསུངས་པར་ནུས་པས་འཆད་བྱེད་སྟོན་པའི་ཆེ་བ། དེའི་ཚེ་ཕྱག་ན་རྡོ་རྗེས་ཁོང་དུ་ཆུད་པས་སྡུད་བྱེད་འཁོར་གྱི་ཆེ་བ། དུས་གཅིག་གི་ཚེ་འདི་ཐོས་ཀྱི་གཞན་དུ་ནི་གཞན་དག་ཀྱང་ཐོས་སོ་ཞེས་པས། སྡུད་པ་པོ་ཐོས་པ་ཆེ་བ། དུས་གཅིག་གི་ཚེ་ཆོས་འདི་འབྱུང་གི་གཞན་གྱི་ཚེ་ནི་མི་འབྱུང་ཞེས་པས་བཤད་བྱ་ཆོས་ཀྱི་ཆེ་བ་དང་བཞི་བསྟན་པ་ཡིན་ནོ། །

འདི་དག་ནི་ཕ་རོལ་དུ་ཕྱིན་པའི་ཐེག་པ་དང་ཐུན་མོང་དུ་སྟོན་འཁོར་ཐ་དད་ཀྱི་དབང་དུ་བྱས་པ་ཡིན་གྱི་ཡང་དག་པར་ན་ཕུན་སུམ་ཚོགས་པ་ལྔ་ཀ་ཡང་སྟོན་པ་ཉིད་ཀྱི་ཡེ་ཤེས་ཀྱི་སྣང་བ་ལས་གྲུབ་པ་ཁོ་ན་ཡིན་གྱི་རྒྱུད་ཐ་དད་པ་ནི་ཅུང་ཟད་ཀྱང་མེད་དོ། །
བཞི་པ་ནི་བཅོམ་ལྡན་འདས་ཞེས་པ་སྟེ། བདུད་བཞི་བཅོམ་ཞིང་དབང་ཕྱུག་གི་ཡོན་ཏན་དྲུག་དང་ལྡན་པས་ན་བཅོམ་ལྡན་ཏེ། རྡོ་རྗེ་རྩེ་མོ་ལས། ཉོན་མོངས་ལས་དང་དེ་བཞིན་སྐྱེ། །
ཉོན་མོངས་ཤེས་བྱའི་སྒྲིབ་དེ་བཞིན། །
མི་མཐུན་ཕྱོགས་ཀྱི་ཆོས་རྣམས་གང་། །
དེ་བཅོམ་པས་ན་བཅོམ་ལྡན་བརྗོད། །
ཅེས་དང་། སཾ་བུ་ཊི་ལས། འདི་ལྟ་སྟེ། དཔལ་དང་ཕུན་སུམ་ཚོགས་པ་དང་། གྲགས་པ་དང་། ཡེ་ཤེས་དང་། དབང་ཕྱུག་དང་། གཟུགས་བཟང་བ་དང་། བརྩོན་འགྲུས་ཕུན་སུམ་ཚོགས་པ་སྟེ། ཡོན་ཏན་དྲུག་གི་སྐལ་བ་དང་ལྡན་པའོ། །
ཞེས་སོ། །
འོ་ན་བཅོམ་ལྡན་འདས་ཀྱི་སྒྲ་བཤད་ལ་བཞི་བཅོམ་དྲུག་ལྡན་ནོར་བར་བཤད་པ་དང་འགལ་ལོ་སྙམ་ན། དེ་ནི་བཅོམ་པ་དང་ལྡན་པའི་སྐད་དོད་སོ་སོར་བཤད་པ་དགག་པ་ཡིན་གྱི། བྷ་ག་ཝཱན་ཞེས་པའི་ཚིག་ཉིད་བཅོམ་པ་དང་ལྡན་པ་གཉིས་ཀ་ལ་འཇུག་པས་བདུད་བཞི་བཅོམ་པས་ན་བྷ་ག་ཝཱན། དབང་ཕྱུག་གི་ཡོན་ཏན་དྲུག་དང་ལྡན་པས་ན་བྷ་ག་ཝཱན་ཞེས་པའི་སྒྲ་སྐད། དགག་པ་མ་ཡིན་པས་སྐྱོན་མེད་དོ། །
ལྔ་པ་ལ་གནས་དངོས་དང་། དེའི་ཁྱད་པར་གཉིས་ལས། དང་པོ་ནི། རྫུ་འཕྲུལ་ཡོད་ཅིང་རང་འོད་དང་ལྡན་པས་ན་ལྷ། བསམ་གཏན་གྱི་བདེ་བ་དང་ལྡན་པས་ན་མཆོག་སྟེ་སུམ་ཅུ་རྩ་གསུམ་པ་ཐམས་ཅད་ཀྱི་ཚལ་ལོ། །
དེ་ཇི་ལྟ་བུ་ཞེ་ན། གནས་དེ་ན་ཤར་དུ་ཤིང་རྟ་སྣ་ཚོགས་ཀྱི་ཚལ། ལྷོ་ན་རྩུབ་འགྱུར་གྱི་ཚལ། ནུབ་ན་འདྲེས་པའི་ཚལ། བྱང་ན་དགའ་བའི་ཚལ་དང་བཞི་ཡོད་པ་ལས་ཕྱི་མའོ། །
དེ་ཉིད་ལྷ་རྣམས་ཀྱི་བསོད་ནམས་ལས་གྲུབ་པའམ། སངས་རྒྱས་ཀྱི་ཡེ་ཤེས་ཉིད་དེར་སྣང་བས་ན་ཡིད་དུ་འོང་བའོ། །
ན་ཞེས་པ་ནི་ཚིག་ཕྲད་དོ། །
གཉིས་པ་ལ་ལྔ་སྟེ། མེ་ཏོག་ལ་སོགས་པའི་ཁྱད་པར། རྒྱན་གྱི་ཁྱད་པར། སྒྲའི་ཁྱད་པར། རྩེ་བའི་ཁྱད་པར། བྱིན་རླབས་ཀྱི་ཁྱད་པར་རོ། །
དང་པོ་ནི། ནོར་བུ་དང་ཞེས་སོགས་ཏེ། མེ་ཏོག་འདི་དག་ནི་མི་ཡུལ་ན་མེད་ཅིང་སུམ་ཅུ་རྩ་གསུམ་ན་ཡོད་པ་རྣམས་སོ། །
གཉིས་པ་ནི། དཔག་བསམ་གྱི་ཤིང་རྣམས་ཀྱིས་མཛེས་པར་བྱས་ཤིང་གཞལ་ཡས་ཁང་གི་རྒྱན་སྣ་ཚོགས་ཀྱིས་བརྒྱན་པའོ། །
གསུམ་པ་ནི། དཀོན་མཆོག་བརྩེགས་པ་ནས་བཤད་པ་ལྟ་བུའི་བྱ་མང་པོ་སྣ་ཚོགས་ཞེས་སོགས་ཏེ། ཀ་རེ་ཀོ་ནི་འཁར་རྔའོ། །
བཞི་པ་ནི། བརྒྱ་བྱིན་དང་ཞེས་སོགས་ཏེ། བརྒྱ་བྱིན་མིག་བརྒྱ་དང་ལྡན་པའམ། ཡབ་རྒྱལ་པོ་གྷ་ན་པ་ཏིས་ལོངས་སྤྱོད་ཀྱི་རྒྱན་དུ་ནོར་བུ་ཏི་ལ་ཀ་ཁལ་བརྒྱ་དུས་གཅིག་ལ་སྦྱིན་པ་བཏང་བས་ན་བརྒྱ་བྱིན་ནོ། །
ཚངས་པ་ནི་ཚད་མེད་བཞིའི་རྣམ་སྨིན་གྱིས་འབྲས་བུའི་གཟུགས་ཁམས་སུ་སྐྱེས་པས་ནའོ། །
ལྔ་པ་ནི། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱིས་བྱིན་གྱིས་རླབས་པ་ན་ཞེས་པའོ། །
དྲུག་པ་ལ་གཉིས་ཏེ། འཁོར་གྱི་ཆེ་བ་དང་སྟོན་པའི་ཆེ་བས་བཞུགས་པའོ། །
དང་པོ་ལ་གཉིས་ཏེ། འཇིག་རྟེན་དང་། འཇིག་རྟེན་ལས་འདས་པའོ། །
དང་པོ་ནི། བརྒྱ་བྱིན་དང་། ཞེས་སོགས་ཏེ། བརྒྱ་བྱིན་ནི་སུམ་ཅུ་རྩ་གསུམ་པའི་གཙོ་བོ། ཚངས་པ་ནི་གཟུགས་ཁམས་པའི་གཙོ་བོ། རིག་འཛིན་ནི་རྟེན་མིའི་ལུས་ལ་བསམ་གཏན་གྱི་ཏིང་ངེ་འཛིན་སྐྱེས་པ་འཇིག་རྟེན་པའི་རིག་འཛིན་དང་། རྟེན་ལྷའི་ལུས་ལ་བསམ་གཏན་གྱི་ཏིང་ངེ་འཛིན་སྐྱེས་པས་ཚེ་བསྐལ་པར་ཐུབ། སྤྲུལ་སྐུའི་ཞིང་ཁམས་སུ་འགྲོ་ནུས། ཅི་བསམས་པ་ནམ་མཁའ་ལས་འབྱུང་ཞིང་ནམ་མཁའ་མཛོད་ལ་མངའ་བརྙེས་པ་ནི་འཇིག་རྟེན་ལས་འདས་པའི་རིག་འཛིན་ནོ། །

ལྷའི་བུ་བུ་མོ་འཁོར་བྱེ་བ་ཁྲག་ཁྲིག་བརྒྱ་སྟོང་དུ་མ་ནི་བྱེ་བ་ནི་བགྲངས་པའི་གྲངས་ཀྱི་གནས་གཞན་བརྒྱད་པའོ། །
གནོད་སྦྱིན་ནི་གང་བ་བཟང་པོ་ལ་སོགས་པའོ། །
སྲིན་པོ་ནི་ལང་ཀ་མགྲིན་བཅུའོ། །
ལྷ་མ་ཡིན་ནི་ཐགས་ཟངས་རིས་ལ་སོགས་པའོ། །
དྲི་ཟ་ནི་ཟུར་ཕུད་ལྔ་པ་ལ་སོགས་པའོ། །
མིའམ་ཅི་ནི་ལྗོན་པ་རྟ་མགོ་ཅན་ལ་སོགས་པའོ། །
ལྟོ་འཕྱེ་ཆེན་པོ་ནི་སྦྲུལ་མགོ་བདུན་པའོ། །
ཀླུ་ནི་དགའ་བོ་ལ་སོགས་པ་སྟེ། སོགས་ཀྱི་སྒྲས་བསྡུས་པ་ནི་གྲུལ་བུམ་གསུས་པོ་ཆེ་ལ་སོགས་པའོ། །
དེ་ལྟར་འཇིག་རྟེན་པའི་ཚུལ་འཛིན་པའི་འཁོར་དུ་མ་དང་བཅས་པ་ནི་བགྲང་དུ་མི་ལང་བའོ། །
གཉིས་པ་ནི། བྱང་ཆུབ་སེམས་དཔའ་ཞེས་སོགས་ཏེ། དངོས་སུ་སྨོས་པའི་བྱང་སེམས་དགུ་པོ། རྩ་སྐྱ་པས་ཕྱག་ན་རྡོ་རྗེ། འཇམ་དཔལ། ནམ་མཁའི་སྙིང་པོ། འཇིག་རྟེན་དབང་ཕྱུག ནམ་མཁའ་མཛོད། འཁོར་ལོས་སྒྱུར་བ། རྡོ་རྗེ་ཁུ་ཚུར། རྡོ་རྗེ་གནོད་སྦྱིན། རྡོ་རྗེ་ལས་རྣམས་ལ་སྦྱོར་བར་མཛད་ཅིང་། རྗེ་བཙུན་གྱིས་འདི་རྣམས་ལ་འདི་ཡིན་བྱ་བ་མེད་པས་དེ་དག་ལ་སྦྱོར་བ་མི་འཐད་གསུང་། ཁ་ཅིག་ཕྱོགས་བཅུའི་སངས་རྒྱས་ཀྱི་རང་བཞིན་ཡིན་པར་ཡང་འདོད། ཕྱིར་མི་ལྡོག་པ་ནི་ས་དང་པོའི་བྱང་སེམས་སྔགས་ཐོབ་པའི་བྱིན་རླབས་ཀྱིས་ཕྱིར་མི་ལྡོག ས་བརྒྱད་པའི་བྱང་སེམས་སྒྲིབ་པ་མེད་པའི་གནས་ཐོབ་པས་ཕྱིར་མི་ལྡོག་སྟེ། དེ་ལྟ་བུའི་དགེ་འདུན་གྲངས་ཀྱི་མཐར་ཐུག་པ་མེད་པ་རྣམས་ཀྱིས་བསྟི་སྟང་སྟེ་བསྙེན་བཀུར་དུ་བྱེད། སྟོན་པ་ཤཱཀྱ་ཐུབ་པ་ལ་བླ་མར་བྱེད། མེ་ཏོག་ལ་སོགས་པས་མཆོད་ཅིང་བརྗོད། རང་ལ་ཡང་ཞེན་པ་མེད་པས་རབ་ཏུ་མཆོད་ཅིང་སངས་རྒྱས་ཀྱི་ཡོན་ཏན་སྤེལ་ཏེ། དེ་ལྟ་བུའི་འཁོར་མང་པོའི་དབུས་ན་བཞུགས་ཞེས་པའོ། །
གཉིས་པ་སྟོན་པའི་ཆེ་བས་བཞུགས་པ་ནི། སུ་ཞིག་བཞུགས་ན། ཚད་མེད་པ་བཞི་དང་ལྡན་པས་ན་ཚངས་པ། ཆོས་དབྱིངས་རྟོགས་པའི་དོན་གྱིས་ཆེན་པོ་སྟེ། སངས་རྒྱས་ཤཱཀྱ་ཐུབ་པ་ཉིད་འཁོར་བའི་ཉེས་པས་མ་གོས་པ་མཚོན་པས་པདྨའི་གདན་ལ་བཞུགས་པའོ། །
འདིར་ཚངས་པ་ཆེན་པོ་སངས་རྒྱས་ཀྱི་མིང་གི་རྣམ་གྲངས་ཡིན་པའི་དོན་མ་རྟོགས་པར། ཚངས་པ་ཆེན་པོ་ཡིན་ན་ཞལ་བཞི་ཡོད་དགོས་ཞེས་སྨྲ་བ་ནི་རྒྱུད་འགོག་པ་སྟེ། སྟོན་པ་ཤཱཀྱ་ཐུབ་པ་པདྨའི་གདན་ལ་བཞུགས་པ་ལ་ཚངས་པ་ཆེན་པོ་པདྨའི་གདན་ལ་བཞུགས་པར་གསུངས་པའི་ཕྱིར་རོ། །
གཉིས་པ་གླེང་བསླང་བ་ལ་གཉིས་ཏེ། སྟོན་པས་གླེང་བསླང་བ་དང་། འཁོར་གྱིས་གླེང་བསླང་བའོ། །
དང་པོ་ལ་དྲུག་སྟེ། རྒྱུ་ཏིང་ངེ་འཛིན་ལ་སྙོམས་པར་ཞུགས་པ་དང་། ཐབས་འོད་ཟེར་གྱི་སྤྲོ་བསྡུ་དང་། འབྲས་བུ་ངན་སོང་ལས་གྲོལ་བར་བསྟན་པ་དང་། མཆོད་པ་སྔོན་དུ་སོང་བས་ཆེད་དུ་བརྗོད་པ་དང་། བརྒྱ་བྱིན་ལ་སོགས་པས་ངོ་མཚར་བར་བསྟན་པ་དང་། བཅོམ་ལྡན་འདས་ཀྱིས་ངཾོ་མཚར་བར་བསྟན་པའོ། །
དང་པོ་ནི། དེ་ནས་སྟོན་པས་ངན་སོང་གི་རྒྱུད་དེ་རྒྱུ་དང་འབྲས་བུས་བསྡུས་པའི་སྡུག་བསྔལ་དང་འབྲེལ་བའི་ཤེས་པ་སྦྲེང་ཆགས་ཐམས་ཅད་ཡོངས་སུ་སྦྱོང་བ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་སོ། །
གཉིས་པ་ནི། དེ་ལྟར་སྙོམས་པར་ཞུགས་ནས་ཏིང་ངེ་འཛིན་གྱི་མིང་ངན་སོང་གསུམ་གྱི་རྒྱུད་ལས་རྣམ་པར་གྲོལ་བ་ཞེས་སོགས་ཏེ། གཞན་རྣམས་ནི་གོ་སླ་ལ། བྱང་ཆུབ་སེམས་དཔའ་དང་། སེམས་དཔའ་ཆེན་པོ་ནི་སྙིང་རྗེ་ཆེན་པོ་དང་། ཤེས་རབ་ཆེན་པོའོ། །
གསུམ་པ་ནི། ཀུན་དུ་སྣང་བར་བྱས་པས་དེ་སེམས་ཅན་ཐམས་ཅད་ཀྱི་སེམས་འདོད་ཆགས་ལ་སོགས་པའི་ཉོན་མོངས་པས་བྱས་པའི་འཆིང་བ་ལས་རྣམ་པར་གྲོལ། ལུས་སེམས་ཀྱི་བདེ་བ་སོ་སོར་ཐོབ་ནས་སྟོན་པའི་བཞུགས་གནས་དགའ་བའི་ཚལ་ཐམས་ཅད་ཀུན་ཏུ་གང་བར་བྱས་ཏེའོ། །

བཞི་པ་ནི། མཆོད་པའི་སྤྲིན་ཞེས་སོགས་ཏེ། ནོར་བུ་དྲི་མ་མེད་པ་ནི་ཐུགས་ཡེ་ཤེས་ས་གཞིར་སྣང་བ་སྟེ། འཇམ་དཔལ་རྩ་རྒྱུད་ལས། སེམས་ཉིད་ནོར་བུ་རིན་པོ་ཆེ། །
ཇི་ལྟར་དམིགས་ཤིང་བསམ་པར་སྣང་། །
འགྲོ་བའི་སེམས་རྒྱུད་གཉིས་མི་འཆད། །
དེ་ནི་ཡེ་ཤེས་ཀུན་གྱི་གཞི། །
ཞེས་སོ། །
ཨེ་མ་ཧོ་ངོ་མཚར་བ། སངས་རྒྱས་གསུམ་ནི་ཆོས་སྐུ།
 ལོངས་སྐུ།
 སྤྲུལ་སྐུ་གསུམ་ཡིན་ལ། དེ་དག་གི་མཛད་པ་ལེགས་པ་ནི། གང་གི་ཕྱིར་ན་རྒྱུད་དང་འབྲས་བུས་བསྡུས་པའི་ངན་སོང་ལས་བདག་ཅག་རྣམས་སྨིན་མཚམས་ཀྱི་མཛོད་སྤུའི་འོད་ཟེར་གྱིས་སྦྱངས་ནས་ཆོས་ཉན་པའི་སྐལ་བ་ཅན་དུ་བྱས་པས་བྱང་ཆུབ་སྤྱོད་པ་ཉིད་ལ་བཀོད་པའི་ཕྱིར་རོ། །
འདི་དག་གིས་སྔོན་བྱུང་ལ་བཅོམ་ལྡན་འདས་ཀྱི་སྨིན་མཚམས་ཀྱི་མཛོད་སྤུའི་འོད་ཟེར་གྱི་སྤྲོ་བསྡུས་ངན་སོང་སྦྱངས་ནས་དེ་དག་གི་ཆེད་བརྗོད་བྱས་པར་བསྟན་ལ། རྗེས་འཇུག་ལ་བདག་བསྐྱེད་ཀྱི་གཙོ་བོའི་ང་རྒྱལ་གྱིས་ཏིང་ངེ་འཛིན་ལ་འཇུག་དགོས་པར་སྟོན་ནོ། །
ལྔ་པ་ནི། དེ་ནས་ལྷའི་དབང་པོ་ཞེས་སོགས་ཏེ་གོ་སླའོ། །
དྲུག་པ་ནི། །
བཅོམ་ལྡན་འདས་ཀྱིས་བཀའ་སྩལ་པ། ལྷའི་དབང་པོ་ཞེས་བོས་ནས་འདི་ནི་ངོ་མཚར་ཆེཾ་སྟེ། དེའི་རྒྱུ་མཚན། སངས་རྒྱས་བཅོམ་ལྡན་འདས་རྣམས་ནི་རྒྱུའི་དུས་ན། ཚད་མེད་གྲངས་མེད་པའི་བསོད་ནམས་ཀྱི་ཚོགས་ཕར་ཕྱིན་དྲུག་གིས་བསྡུས་པ་ཡང་དག་པར་བསགས་པའོ། །
འབྲས་བུའི་དུས་ན་རེ་འདོད་ཐམས་ཅད་སྐོང་བར་བྱེད་པས་ཡོན་ཏན་རིན་པོ་ཆེའི་འབྱུང་ཁུངས་སུ་གྱུར་པའོ། །
རྒྱུའི་དུས་སུ་ཤེས་རབ་ཆེན་པོའི་སྒོ་ནས་ཚད་མེད་པའི་ཐབས་ཡང་དག་པར་རྫོགས་པའོ། །
ཐོས་བསམ་སྒོམ་གསུམ་གྱི་ཤེས་རབ་ཚད་མེད་པ་བསགས་པའོ། །
སྐུ་གསུང་ཐུགས་ཀྱི་སྤྱོད་པ་ནི་ཚད་མེད་པའོ། །
འབྲས་བུའི་དུས་སུ་གདུལ་བྱའི་སྐྱེ་བོ་ཚད་མེད་པ་རྣམས་གསང་སྔགས་སྤྱོད་པའི་སྣོད་དུ་གྱུར་པར་མཛད་པའོ། །
མི་མཉམ་པ་ནི། སོ་སོ་སྐྱེ་བོ། ཕྱི་རོལ་པ། ཉན་རང་། བྱང་སེམས་རྣམས་དང་མི་མཉམ་པ་ཡིན་ལ། མཉམ་པ་ནི་དུས་གསུམ་གྱི་སངས་རྒྱས་ཀུན་དང་ཆོས་དབྱིངས་མཉམ་པར་རྟོགས་པའོ། །
དེ་ལྟ་བུའི་ཡེ་ཤེས་ནི་རྡོ་རྗེ་རྩེ་མོ་ལས། ཡེ་ནས་ཤེས་པས་ཡེ་ཤེས་ཏེ། །
སླར་ཡང་ཆོས་སུ་རྟོགས་པ་མིན། །
རྟག་དང་ཆད་པ་སྤོང་བྱེད་པ། །
འཆི་མེད་དེ་ལ་ཡེ་ཤེས་བརྗོད། །
ཅེས་པ་ལྟར་རོ། །
རྫུ་འཕྲུལ་ནི་ལུས་ཀྱི་མཐུའོ། །
སྨོན་ལམ་གྱི་སྟོབས་ནི་འབད་རྩོལ་ལ་མི་ལྟོས་པས་སྨོན་ལམ་མོ། །
རྒྱུ་མཚན་དགུ་པོ་དེ་ལྟ་བས་ན་སངས་རྒྱས་བཅོམ་ལྡན་འདས་རྣམས་ནི་སྐུའི་སྒོ་ནས་སྣོད་ཇི་ལྟ་བ་བཞིན་དུ། གསུང་གི་སྒོ་ནས་ཇི་ལྟར་འདུལ་བ་བཞིན་དུ་དང་། ཐུགས་ཀྱི་སྒོ་ནས་མོས་པ་ཇི་ལྟ་བ་བཞིན་དུ་སེམས་ཅན་གྱི་དོན་མཛད་པ་ཡིན་པར་ཤེས་པར་བྱས་ཏེ་འདི་ལ་ཞེས་སོགས་སོ། །
གཉིས་པ་འཁོར་གྱིས་གླེང་བསླང་བ་ལ་བརྒྱད་དེ། བརྒྱ་བྱིན་གྱིས་སྟོན་པ་ལ་སྤོབས་པ་བསྐྱེད་ཅིག་པར་གསོལ་བ་གདབ་པ་དང་། ནོར་བུ་དྲི་མ་མེད་པ་གང་དུ་སྐྱེས་པར་ལུང་བསྟན་པར་གསོལ་ཞེས་ཞུས་པ་དང་། བཅོམ་ལྡན་འདས་ཀྱིས་དུས་ལ་བབ་ན་ཉོན་ཅིག་པར་གདམས་པ་བསྟན་པས་བརྒྱ་བྱིན་གྱིས་དུས་ལ་བབ་པར་ཁས་བླངས་པ་དང་། དྲི་མ་མེད་པའི་སྐྱེ་རྒྱུད་བསྟན་པ་དང་། བརྒྱ་བྱིན་ལ་སོགས་པ་སྐྱོ་བ་སྐྱེས་ཏེ་འགྱེལ་བ་དང་། བཅོམ་ལྡན་འདས་ལ་ནོར་བུ་དྲི་མ་མེད་པ་སྡུག་བསྔལ་ལས་ཐར་པའི་ཐབས་ཞུས་པ་དང་། བཅོམ་ལྡན་འདས་ཀྱིས་ཉོན་ཅིག་པར་བསྟན་པ་དང་། ཞུས་པ་དངོས་སོ། །

དང་པོ་ནི། དེ་ནས་ལྷ་རྣམས་ཀྱི་དབང་པོ་བརྒྱ་བྱིན་རང་གི་སྟན་ལས་ལངས་ཏེ་ཞེས་སོགས་ཏེ། སྤྱིར་རིགས་དྲུག་གིས་བསྡུས་པའི་སེམས་ཅན་ཐམས་ཅད་ལ་བདེ་བ་དང་བདེ་བའི་རྒྱུ་དང་འཕྲད་པར་འདོད་པའི་ཕན་པ་ཉིད་དུ་བགྱི་བ་དང་། དུད་འགྲོ་ལ་སྡུག་བསྔལ་དང་བྲལ་བར་འདོད་པའི་སྙིང་བརྩེ་བ་ཉིད་དུ་བགྱི་བ་དང་། ཡི་དྭགས་ལ་སྙིང་རྗེ་ཅན་ཉིད་དུ་བགྱི་བ་དང་། དམྱལ་བ་ལ་སྙིང་བརྩེ་བ་ཅན་ཆེན་པོ་ཉིད་དུ་བགྱི་བ་དང་། ཐུན་མོང་དུ་འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་བདེ་བ་དང་ཡིད་བདེ་བས་བསྡུས་པའི་བསམ་པ་ཐམས་ཅད་ཞེས་སོགས་ཏེ། བདག་སྤོབས་པ་བསྐྱེད་པ་ནི་བློ་ཆེན་པོ་དང་ལྡན་པར་བྱིན་གྱིས་རློབས་ཤིག་པའི་དོན་ནོ། །
གཉིས་པ་ནི། བཅོམ་ལྡན་འདས་སུམ་ཅུ་རྩ་གསུམ་པའི་ལྷའི་རིས་འདི་ཉིད་ནས་ཞེས་སོགས་སོ། །
གསུམ་པ་ནི། བཀའ་སྩལ་པ། ལྷའི་དབང་པོ་ཅི་སྟེ་ཞེས་སོགས་སོ། །
བཞི་པ་ནི། བཀའ་སྩལ་པ། ལྷའི་དབང་པོ་ལྷའི་བུ་ནོར་བུ་དྲི་མ་མེད་པའི་འོད་ཞེས་སོགས་སོ། །
ལྔ་པ་ནི། དེ་ནས་བརྒྱ་བྱིན་ལ་སོགས་པ་ལྷའི་བུ་ཐམས་ཅད་ཀྱིས་ཐོས་ནས་ཞེས་སོགས་སོ། །
དྲུག་པ་ནི། དེ་ནས་ཡང་ལངས་ནས་ཞེས་སོགས་སོ། །
བདུན་པ་ནི། བཅོམ་ལྡན་འདས་ཀྱིས་བཀའ་སྩལ་པ། ལྷའི་དབང་པོ་སངས་རྒྱས་ཞེས་སོགས་སོ། །
བརྒྱད་པ་ལ་གཉིས་ཏེ། བརྒྱ་བྱིན་གྱིས་ཞུས་པ་དང་། ཚངས་པ་ལ་སོགས་པས་ཞུས་པའོ། །
དང་པོ་ནི། དེ་ནས་ལྷའི་དབང་པོ་བརྒྱ་བྱིན་གྱིས་ཡང་བཅོམ་ལྡན་འདས་ལ་ཞེས་སོགས་སོ། །
གཉིས་པ་ནི། དེ་ནས་ཚངས་པ་ལ་སོགས་ཞེས་སོགས་སོ། །
གསུམ་པ་རྒྱུད་ཀྱི་གཞུང་དངོས་ལ་གཉིས་ཏེ། སྟོན་པས་འཁོར་བྱིན་གྱིས་བརླབས་པ་དང་། རྒྱུད་དངོས་སོ། །
དང་པོ་ནི། གསོལ་བ་བཏབ་པའི་རྗེས་དེ་ནས་བཅོམ་ལྡན་འདས་ཀྱིས་བརྒྱ་བྱིན་དང་ཚངས་པ་ལ་སོགས་པ་འཁོར་དུ་འདུས་པའི་ལྷའི་བུ་དེ་དག དེ་བཞིན་གཤེགས་པ་ཐམས་ཅད་ཀྱི་ཐུགས་བསྐུལ་བའི་དོན་གྱིས་སྙིང་པོ་འདིས་འཁོར་རྣམས་སྣོད་རུང་དུ་བྱིན་གྱིས་བརླབ་པར་བྱ་བའི་ཕྱིར། འབྲས་བུའི་སྐལ་བ་ཅན་དུ་བྱེད་པས་ན་དོན་ཡོད་པ། སྟོང་ཉིད་རྡོ་རྗེས་བྱིན་གྱིས་བརླབ་པ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་སོ། །
དེ་ནས་ཡང་སྔགས་འདི་ཕྱུང་ནས་ལྷ་དེ་དག་སྔགས་ཀྱི་དམ་ཚིག་ཅན་དུ་བྱིན་གྱིས་བརླབས་སོ། །
ཨོཾ་ནི་བཀྲ་ཤིས་པ་སྟེ། རྩེ་མོ་ལས། ཡི་གེ་ཨོཾ་ནི་ཅི་ཡིན་བརྗོད། །
མཆོག་དང་ནོར་གཏེར་དཔལ་དང་གཡང་། །
སྐལ་བཟང་རྣམ་པ་དང་ལྡན་ཞིང་། །
དམ་བཅའ་བ་དང་བཀྲ་ཤིས་དོན། །
ནོར་བུ་འཛིན་པའི་སྙིང་པོ་ཡིན། །
ཞེས་སོགས་སོ། །
ཨ་དྷི་ནི་བདག་པོའོ། །
ཏིཥྛ་ནི་བྱིན་རླབས། ཛྙ་ན་ཡེ་ཤེས། ས་མ་ཡ་ནི་དམ་ཚིག ཧཱུྃ་ནི་ཡེ་ཤེས་ལྔ་འདུས་པའོ། །
དེ་ལྟར་ཏིང་འཛིན་ལ་སྙོམས་པར་ཞུགས་ནས་ཀྱང་། གདོན་མི་ཟ་བ་སྟེ་ངེས་པར་ཚད་མེད་པའི་དོན་གྱིས་ན་མི་ཆོམས་པས་རྡོ་རྗེས་བྱིན་གྱིས་རླབས་ཀྱིས་བརྒྱ་བྱིན་ལ་སོགས་པ་བྱིན་གྱིས་བརླབས་ཞེས་པའོ། །
འདི་དག་གི་དོན་ནི། སྔོན་བྱུང་ལ་སྟོན་པས་འཁོར་རྣམས་ཡེ་ཤེས་ཀྱི་དཀྱིལ་འཁོར་དུ་བཅུག་སྟེ། རྒྱུད་ཉན་པའི་སྐལ་བ་ཅན་དུ་མཛད་པ་ཡིན་ལ། རྗེས་འཇུག་གི་གདུལ་བྱས་རྒྱུད་ཉན་པ་ལ་དབང་བསྐུར་སྔོན་དུ་འགྲོ་དགོས་པར་བསྟན་ཅིང་ཆོ་ག་ཉམས་སུ་ལེན་པ་ན། ཚེ་ལྡན་དང་ཚེ་འདས་ལ་སྔགས་འདིས་བྱིན་གྱིས་བརླབ་དགོས་པར་བསྟན་ནོ། །
གཉིས་པ་ལ་གཉིས་ཏེ། ཤཱཀྱ་ཐུབ་པས་གསུངས་པའི་ཀུན་རིག་རྩ་བའི་དཀྱིལ་འཁོར་དང་། ཕྱག་ན་རྡོ་རྗེའི་ཞལ་ནས་གསུངས་པའི་བརྟག་པ་ཕྱི་མའོ། །

དང་པོ་ལ་དྲུག་སྟེ། སྔགས་ཀྱི་ཕྲེང་བ་ཕན་ཡོན་དང་བཅས་པ་བསྟན་པ་དང་། ནང་གི་དཀྱིལ་འཁོར་སྔོན་དུ་འགྲོ་བས་རྡུལ་ཚོན་གྱི་དཀྱིལ་འཁོར་དུ་སློབ་མ་དབང་བསྐུར་བ་དང་། རས་བྲིས་ལ་བརྟེན་པའི་དངོས་གྲུབ་དང་། ངན་སོང་གི་སྡིག་པ་སྦྱོང་བའི་ཐབས་ཀྱི་བྱེ་བྲག་རྣམས་བསྟན་པ་དང་། ནོར་བུ་དྲི་མ་མེད་པ་ངན་སོང་ལས་ཐོན་པ་ཕན་ཡོན་དང་བཅས་ཏེ་བསྟན་པ་དང་། རྒྱུད་ཀྱི་ཆེ་བ་བསྟན་པའོ། །
དང་པོ་ལ་གཉིས། སྔགས་ཀྱི་ཕྲེང་བ་དངོས་དང་། ཕན་ཡོན་ནོ། །
དང་པོ་ནི། ངན་སོང་ཐམས་ཅད་ཡོངས་སུ་སྦྱོང་བའི་རྒྱལ་པོ་ཞེས་སོགས་ཏེ། སྔོན་བྱུང་ལས། སྔགས་འདི་དག་སྟོན་པའི་ཐུགས་ཁ་ནས་ཕྱུང་བ་ཕན་ཡོན་དང་བཅས་པ་བསྟན་ལ། རྗེས་འཇུག་ལ། སྔོན་དུ་བསྙེན་པའི་ཆོ་ག་ཉམས་སུ་ལེན་པ་བསྟན་ཏེ། དེ་ལ་ཡང་དཔའ་བོ་གཅིག་པའི་བསྙེན་པ་དང་། དཀྱིལ་འཁོར་ཡོངས་རྫོགས་ཀྱི་བསྙེན་པ་གཉིས་ལས། ཕྱི་མ་བསྟན་ནོ། །
ཇི་ལྟར་ན། ཨོཾ་ཤ་ཞེས་པས་སྣོད་བཅུད་སྟོང་ཉིད་དུ་སྦྱང་པ་བསྟན་ལ། ཨོཾ་བྷ་ཞེས་པས་འབྱུང་བ་རིམ་རྩེགས་བསྒོམ་པ་བསྟན་ཅིང་། ཤུགས་ལས་གཞལ་ཡས་ཁང་གདན་བཅས་བསྒོམ་པ་ཡང་བསྟན་ནོ། །
དེ་ནས་རིགས་ལྔའི་སྔགས་དང་པོས་ནི་ཟློས་སྔགས་དང་། རིགས་ལྔའི་སྔགས་གཉིས་པས་ནི་བསྐྱེད་སྔགས་དང་། རིགས་ལྔའི་སྔགས་གསུམ་པས་ནི་བུམ་པ་ལ་བཟློས་སྔགས་བསྟན། རྩ་རིག་ནི་ཐུན་མོང་གི་བཟློས་སྔགས་དང་། སྔགས་དངོས་སུ་མ་བསྟན་པ་རྣམས་ཀྱི་བསྐྱེད་སྔགས་བསྟན་ནོ། །
ཡང་རོ་ཆས་སུ་གཞུག་པའི་ཚེ། གནས་རྣམས་ལ་གདགས་པའི་ཡི་གེ་ཡང་བསྟན་ནོ། །
དེ་ལ་རིགས་ལྔ་སོ་སོ་དང་། གནས་སོ་སོ་ལ་སྦྱོར་ཚུལ་བསྟན་པ་ནི་རིགས་ལྔའི་སྔགས་ཚན་དང་པོས་ནི་རིམ་པ་ལྟར་རྣམ་སྣང་དང་མཛོད་སྤུ། རྒྱ་མཆོག་རིན་ཆེན་དང་རྣ་བ་གཡས། ཤཱཀྱ་རིག་དབང་དང་རྣ་བ་གཡོན། མེ་ཏོག་ཆེར་རྒྱས་དང་གཙུག་ཕུད། སྦྱོང་རྒྱལ་དང་དཔུང་པ་གཡས་རྣམས་སོ། །
དེ་ནས་རྩ་རིགས་ནི་ལྷ་ཐམས་ཅད་ཀྱི་ཐུན་མོང་དང་སྙིང་ཁའོ། །
རིགས་ལྔའི་སྔགས་ཚན་གཉིས་པ་ནི་རིམ་པ་བཞིན་ཀུན་རིག་དང་སྣ་གོང་། སྦྱོང་རྒྱལ་དང་རྐེད་པ། རྒྱལ་མཆོག་རིན་ཆེན་དང་པུས་མོ་གཡས། ཤཱཀྱ་རིག་དབང་དང་པུས་མོ་གཡོན། མེ་ཏོག་ཆེར་རྒྱས་དང་བོལ་གོང་གཡས་རྣམས་བསྟན་ནོ། །
རིགས་ལྔའི་སྔགས་ཚན་གསུམ་པས་ནི་རིམ་པ་བཞིན། ཀུན་རིག་དང་བོལ་གོང་གཡོན། ཤཱཀྱ་རིག་དབང་དང་ལོང་བུ་གཡས། རིན་ཆེན་མེ་ཏོག་དང་ལོང་བུ་གཡོན། སྦྱོང་རྒྱལ་དང་སྣའི་རྩེ་མོ། མེ་ཏོག་ཆེར་རྒྱས་དང་མིག་གཡས་རྣམས་བསྟན་ནོ། །
ཨོཾ་ཤ་ནི་མིག་གཡོན། ཨོཾ་བྷ་ནི་གསང་གནས་སོ། །
སྔགས་དོན་གཞན་རྣམས་ནི་གོ་སླ་ལ། ཤོ་དྷ་ནི་གཉིས་ནི་སྦྱོང་བ་གཉིས། སརྦ་པཱ་པཾ་ནི་སྡིག་པ་ཐམས་ཅད། བི་ཤོ་དྷ་ནི། རྣམ་པར་སྦྱོང་བ། ཤུདྡྷེ་དག་པ། བི་ཤུདྡྷེ་རྣམ་པར་དག་པ། སརྦ་ཀརྨཱ་ཨཱ་ཝ་ར་ཎ་ནི་ལས་ཀྱི་སྒྲིབ་པ་ཐམས་ཅད། བི་ཤུདྡྷེ་རྣམ་པར་དག་པ། སྭཱ་ཧཱ་ནི་གཞི་ཚུགས་པའོ། །
སརྦ་ཨ་བྷ་ཡ་ནི་སྒྲིབ་པ་ཐམས་ཅད། སརྦ་ས་ཏྭ་སེམས་ཅན་ཐམས་ཅད། བི་ཤོ་དྷ་ནི་ཧ་ན་ནི་རྣམ་པར་དག་ཅིང་བསྣུན་པའོ། །
ཧཱུྃ་དང་། ཕཊ་དང་། སྭཱ་ཧཱ་གསུམ་ནི་རྡོ་རྗེ་རྩེ་མོ་ལས། ཡི་གེ་ཧཱུྃ་ནི་ཅི་ཡིན་བརྗོད། །
སྡུག་བསྔལ་འཆོས་ཤིང་འཇོམས་པར་བྱེད། །
སྲིད་པའི་ཞགས་པ་གཅོད་བྱེད་ཅིང་། །
གདུག་པ་སྡང་ཞིང་གསོད་བྱེད་པ། །
ཧཱུྃ་ནི་མཆོག་ཏུ་དྲན་པར་བྱ། །
ཞེས་དང་། ཡི་གེ་ཕཊ་ནི་ཅི་ཡིན་བརྗོད། །
གདུག་དང་སྡུག་བསྔལ་འཇོམས་བྱེད་ཅིང་། །

བདེ་བ་དག་ནི་འགུགས་པར་བྱེད། །
ཕཊ་ནི་འཇོམས་བྱེད་སྒྲ་ཡིན་ཏེ། །
གྲོགས་དང་བཅས་ཏེ་འཇོམས་པར་བྱེད། །
ཅེས་དང་། སྭཱ་ཧཱ་ཅེས་པ་ཅི་ཡིན་བརྗོད། །
སྡིག་པ་ཐམས་ཅད་ཞི་བྱེད་ཅིང་། །
དགེ་བའི་ཚོགས་ནི་འཕེལ་བར་བྱེད། །
ཉེས་པར་བཅས་པ་འཕྲོག་བྱེད་ཅིང་། །
དུ་ཿཁ་ཐམས་ཅད་འཇོམས་པར་བྱེད། །
ཅེས་སོ། །
གཉིས་པ་ལ་གཉིས་ཏེ། སྔགས་ཐོས་པ་ལ་སོགས་པའི་ཕན་ཡོན། སྔགས་དེ་དང་འབྲེལ་བའི་དཀྱིལ་འཁོར་དུ་ཞུགས་པའི་ཕན་ཡོན་ནོ། །
དང་པོ་ནི། ལྷའི་དབང་པོ་དེ་བཞིན་གཤེགས་པ་ངན་སོང་ཐམས་ཅད་ཡོངས་སུ་སྦྱོང་བ་གཟི་བརྗིད་ཀྱི་རྒྱལ་པོའི་གསང་བའི་སྙིང་པོ་འདི་ཞེས་སོགས་ཏེ། གཞན་རྣམས་ནི་གོ་སླ་ལ། དུས་མ་ཡིན་པར་འཆི་བ་བརྒྱད་ནི། མཚོན། དུག རྒྱལ་པོའི་ཆད་པ། འབྲུམ་ནད། གཅན་གཟན། ཆོམ་རྐུན། མེར་ཚིག་པ། ཆུར་ཤི་བ་དང་བརྒྱད་དོ། །
དེ་དང་འབྲེལ་བའི་རྨི་ལམ་གྱི་རྣམ་པ་ནི་ཐུར་ལ་བབ་པ་གོས་དང་བྲལ་བ་གཅན་གཟན་གྱིས་ཟོས་པ། ཉི་ཟླ་ནུབ་པ། ནམ་སྲོས་པ་ལ་སོགས་པ་ཡིན་པར་རྩ་སྐྱ་པས་བཤད་དོ། །
གཉིས་པ་ནི། དཀྱིལ་འཁོར་དུ་ཇི་ལྟ་བ་བཞིན་དུ་ཞུགས་ལ་ཞེས་སོགས་ཏེ། ངན་སོང་དུ་འགྲོ་བར་ཡང་མི་འགྱུར་རོ་ཞེས་པ་ཡན་ཆད་ཀྱིས་ཚེ་ལྡན་ལ་དབང་བསྐུར་བའི་ཕན་ཡོན་དང་། མྱོང་བར་འགྱུར་རོ་ཞེས་པ་ཡན་ཆད་ཀྱིས་ཚེ་འདས་ལ་དབང་བསྐུར་བའི་ཕན་ཡོན་བསྟན་ཏེ། དེ་བཞིན་གཤེགས་པ་ཐམས་ཅད་ཀྱིས་ཆོས་ཉིད་མངོན་སུམ་དུ་བྱེད་པ་ནི་ས་དང་པོ་ཡན་ཆད། བསྙེན་བསྐུར་ནི་རྫུ་འཕྲུལ་གྱི་སྟོབས་ཀྱིས་ལུས་ཀྱི་བསྙེན་བཀུར་བ། ཕྱིར་མི་ལྡོག་པ་ནི་འཁོར་བ་དང་། ཐེག་དམན་ལམ་དུ་ཕྱིར་མི་ལྡོག་པ། རྒྱུད་ངེས་པ་ཅན་ནི་ཐེག་པ་ཆེན་པོར་རོ། །
རིགས་སུ་སྐྱེས་པ་ནི་བྱང་ཆུབ་སེམས་དཔར་རོ། །
སྒྲིབ་པ་ཐམས་ཅད་རབ་ཏུ་སྤངས་པ་ནི་སེར་སྣ་ལ་སོགས་པའི་ཉོན་སྒྲིབ་དང་། གཟུང་འཛིན་གྱི་རྟོག་པ་ཤེས་བྱའི་སྒྲིབ་པ་དང་། མཚམས་མེད་ལྔ་པོ་ལས་ཀྱི་སྒྲིབ་པ་དང་། སྒྲིབ་པ་ལྔ་པོ་ཆོས་ཀྱི་སྒྲིབ་པ་སྟེ་བཞི་ཡོད་པར་ཀུན་དགའ་སྙིང་པོས་དེ་ཉིད་སྣང་བར་བཤད་དོ། །
གཉིས་པ་ནང་གི་དཀྱིལ་འཁོར་སྔོན་དུ་འགྲོ་བས་རྡུལ་ཚོན་གྱི་དཀྱིལ་འཁོར་དུ་སློབ་མ་དབང་བསྐུར་བ་ལ་གསུམ་སྟེ། བརྒྱ་བྱིན་གྱིས་བཤད་པར་གསོལ་བ་གདབ་པ། བཅོམ་ལྡན་འདས་ཀྱིས་བཤད་པའི་དོན་དུ་ཏིང་ངེ་འཛིན་ལ་སྙོམས་པར་ཞུགས་པ། བཤད་པ་དངོས་སོ། །
དང་པོ་ནི། དེ་ནས་ལྷ་རྣམས་ཀྱི་དབང་པོ་ཞེས་སོགས་སོ། །
གཉིས་པ་ནི། དེ་ནས་བཅོམ་ལྡན་འདས་ཞེས་སོགས་ཏེ། ངན་སོང་ཐམས་ཅད་ཡོངས་སུ་སྦྱོང་བའི་ཆོས་དབྱིངས་ཤེས་པས་ཡེ་ཤེས་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་དོན་བྱེད་པ་པོ། དེ་བཞིན་གཤེགས་པ་ཐམས་ཅད་ཀྱིས། བྱ་བ་ངན་སོང་ཐམས་ཅད་ཡོངས་སུ་སྦྱོང་བ་གཟི་བརྗིད་ཀྱི་རྒྱལ་པོ་ཞེས་བྱ་བའི་སྙིང་པོའམ་ནང་གི་དཀྱིལ་འཁོར་ཆེན་པོ་འདི་གསུངས་སོ། །
གསུམ་པ་ལ་གཉིས་ཏེ། ནང་གི་དཀྱིལ་འཁོར་དང་། ཕྱིའི་དཀྱིལ་འཁོར་རོ། །
དང་པོ་ནི། ས་བཅུ་གཅིག་པའི་སས་བསྡུས་པའི་སངས་རྒྱས་ཀུན་གྱི་བྱང་ཆུབ་ཀྱི་སེམས་ལ་དོན་དམ་དང་། ཀུན་རྫོབ་གཉིས་ལས། དང་པོ་ནི། ཆོས་ཉིད་སྤྲོས་པ་དང་བྲལ་བ་དམིགས་པ་མེད་པ་ཡིན་ཏེ། དབུ་མ་ལས། སངས་རྒྱས་རྣམས་ཀྱི་བྱང་ཆུབ་སེམས། །
བདག་དང་ཕུང་པོ་རྣམ་རིག་གི །རྟོག་པ་རྣམས་ཀྱིས་མ་བསྒྲིབས་ཤིང་། །
རྟག་ཏུ་སྟོང་ཉིད་མཚན་ཉིད་བཞེད། །
ཅེས་སོ། །
དེ་ཉིད་གོང་ན་མེད་ཅིང་ཕུལ་དུ་བྱུང་བས་ན་བླ་ན་མེད་པའོ། །

ཀུན་རྫོབ་བྱང་ཆུབ་ཀྱི་སེམས་ནི་དོན་དམ་བྱང་ཆུབ་ཀྱི་སེམས་དེ་རྟོགས་པར་འགྱུར་བའམ་རྟོགས་པའི་ཐབས་སུ་གྱུར་པ་སྟེ། སྨོན་པ་དང་འཇུག་པ་གཉིས་སོ། །
དང་པོ་ནི། སེམས་ཅན་གྱི་དོན་དུ་སངས་རྒྱས་འདོད་པའོ། །
གཉིས་པ་ནི། ལམ་ལ་འཇུག་པ་སྟེ། བསྙེན་པ་ནས་བརྩམས་ཏེ། རྒྱུད་འདི་ནས་འབྱུང་བའི་རང་དོན་དང་གཞན་དོན་གྱི་ལས་ལ་འཇུག་པའོ། །
དེ་ལྟར་གཉིས་ལས། འདས་པའི་རྒྱལ་བ་བྱེ་བ་ཕྲག་བརྒྱད་ཅུ་རྩ་བཞིས་གསུངས་པའི་དོན་དམ་པའི་བྱང་ཆུབ་སེམས་ཀྱི་ཡེ་ཤེས་གང་ཡིན་པ་དེ་ནི་རྟོགས་བྱ་མཐར་ཐུག་དང་། བཅུད་དམ་དྭངས་མར་གྱུར་པས་ན་དཀྱིལ་འཁོར་སྙིང་པོར་གསུངས་སོ། །
དེ་རྟོགས་པའི་ཐབས་སུ་གྱུར་པ་འདས་པའི་རྒྱལ་བ་བྱེ་བ་ཕྲག་བརྒྱད་ཅུ་རྩ་བཞིས་གསུངས་པའི་ཀུན་རྫོབ་བྱང་ཆུབ་སེམས་ཀྱི་ཡེ་ཤེས་གང་ཡིན་པ་དེ་ནི་འབྱུང་གནས་སུ་འགྱུར་བའམ་གཅེས་པར་འགྱུར་བའི་དོན་གྱིས་ན་དཀྱིལ་འཁོར་སྙིང་པོར་གསུངས་སོ། །
འདིར་ཀུན་རྫོབ་བྱང་ཆུབ་ཀྱི་སེམས་ལ་གཉིས་ལས། འཇུག་པ་བྱང་ཆུབ་ཀྱི་སེམས་ནི་ལམ་ཉམས་སུ་ལེན་པ་ཏིང་ངེ་འཛིན་གྱི་དཀྱིལ་འཁོར་ཡིན་པས་འདིར་མངོན་རྟོགས་ཀྱི་ཐོ་བསྒྲིགས་ཏེ་བཤད་པ་ནི། དཀྱིལ་འཁོར་བཅུ་གཉིས་པོ་ཐམས་ཅད་ལ། སྔོན་དུ་བསྙེན་པ། དཀྱིལ་འཁོར་ལས་རིམ། དངོས་གྲུབ་ཀྱི་ཡེ་ཤེས་ལ་བསླབ་པ་གསུམ་ལས། དང་པོ་ནི། གནས་དབེན་པར་ཁྲུས་བྱས་ཏེ། སྟན་བདེ་བ་ལ་འདུག་ནས་ལྷའི་རྣལ་འབྱོར་ལ་འཇུག་པ་ནི། ཀུན་རིག་ནས། དེ་ནས་ཁྲུས་ལ་སོགས་བྱས་ཏེ། །
དྲི་དང་ཕྲེང་མཆོག་ཕྲེང་བ་ཅན། །
ཞེས་སོ། །
དེ་ནས་སྐྱབས་འགྲོ་ནི། ཐུབ་པའི་སྐབས་ནས། སངས་རྒྱས་ཆོས་དང་དགེ་འདུན་ལ། །
ཐོས་ནས་ཀྱང་ནི་སྐྱབས་སུ་སོང་། །
ཞེས་དང་། ཚེ་དཔག་མེད་ནས། དཀོན་མཆོག་གསུམ་དང་བྱང་ཆུབ་སེམས། །
བླ་མ་དམ་པ་རྣམས་མི་སྤང་། །
ཞེས་སོགས་སོ། །
ཆོས་བདག་མེད་པ་དྲན་ཅིང་སེམས་བསྐྱེད་པ་ནི། འཁོར་ལོས་སྒྱུར་བ་ནས། སྟོང་པ་མཚན་མ་མེད་པའི་སེམས། །
ཞེས་དང་། ཀུན་རིག་ནས། སངས་རྒྱས་ཀུན་གྱི་བྱང་ཆུབ་སེམས། །
ཞེས་སོ། །
སྲུང་འཁོར་བསྒོམ་པ་ལ། ཐོག་མར་ཕྱག་རྡོར་བསྐྱེད་པ་ནི། མེ་ལྟར་འབར་བ་ནས། དེ་ནས་བཅོམ་ལྡན་འདས་ཕྱག་ན་རྡོ་རྗེས་ཞེས་གསུངས་ལ། དེ་ཉིད་འཇིག་རྟེན་གསུམ་རྒྱལ་དུ་བསྒྱུར་བ་ནི། རང་གི་སྐུ་བོར་ཏེ་རྡོ་རྗེ་སེམས་དཔའི་སྐུར་ཞུགས་ནས་ཞེས་དང་། ཀུན་རིག་ནས། འཇིག་རྟེན་གསུམ་ལས་རྣམ་རྒྱལ་གྱིས། །
བདག་བསྲུང་ལ་སོགས་བྱས་ནས་ནི། །
ཞེས་སོ། །
དེ་ཉིད་ཀྱི་སྐུའི་རྣམ་པ་ནི། མེ་ལྟར་འབར་བ་ནས། མ་རུངས་སྙིང་ཁར་མནན་ནས་བསྡིགས་བྱེད་ཅིང་། །
ཞལ་ནི་ཤིན་ཏུ་འཇིགས་འཇིགས་བལྟ། །
ཕྱག་ནི་བརྒྱ་ཕྲག་དུ་མར་ལྡན། །
སྦྲུལ་དང་མི་སྡུག་མགོས་བརྒྱན་པ། །
སྟག་ལྤགས་ཀྱིས་ནི་སྨད་གཡོགས་བགོས། །
རྒྱུ་མ་ཐོགས་ཤིང་དབུ་མཐའ་ཡས། །
མགོ་ཐོད་ཤས་བཀང་ཕྱག་ན་བསྣམས། །
ཞེས་སོ། །
བདག་བསྲུང་སོགས་ཀྱི་སྔགས་ནི། དེ་ཉིད་ལས། རྡོ་རྗེ་སེམས་དཔའི་ཁྲོ་བོ་མེ་ཉི་མ་བྱ་བའི་སྙིང་པོ་འདི་ཉིད་ཀྱི་ཐུགས་ཁ་ནས་ཕྱུང་ངོ་། །
ཨོཾ་བཛྲ་ས་ཏྭ་ཀྲོ་དྷ་ཞེས་སོགས་གསུངས་སོ། །
དེ་དག་ནི་རྒྱུད་ཀྱི་དངོས་བསྟན་གྱི་སྲུང་འཁོར་བསྡུས་པ་ཡིན་ལ། རྒྱས་པ་ནི། སྔར་གྱི་ཚིག་རྐང་གཉིས་པོ་དེ་ལ་བརྟེན་ནས་བླ་མའི་མན་ངག་གི་རྡོ་རྗེ་འབྱུང་བ་བཞིན་མཛད་དོ། །
སྲུང་འཁོར་གྱི་རྗེས་ལ་ལག་པ་བྱིན་གྱིས་བརླབ་པ་ནི། འཁོར་ལོས་སྒྱུར་བ་ནས། ལག་པ་གཉིས་མདུན་དུ་བཞག་ལ་ཞེས་པ་ནས་དེ་བཞིན་གཤེགས་པ་རྣམས་ཡིན་པར་མོས་པ་བསྐྱེད་དེ་ཞེས་པའི་བར་གསུངས་ལ། དེ་ནས་ཆོས་ཐམས་ཅད་གཅིག་ལ་གཅིག་འདྲེས་པ་དང་། བདག་དང་ཡང་རྗེས་སུ་དྲན་པར་བྱ་སྟེ། ཞེས་གསུངས་པའི་དོན་གཟུགས་བརྙན་གྱི་སྦྱོར་བ་བྱ་བ་ནི། རྡོ་རྗེ་འབྱུང་བ་ལས། གཟུགས་བརྙན་ལ་སོགས་པའི་སྦྱོར་བས་ཕྱག་རྒྱ་བཅིང་བ་སྔོན་དུ་འགྲོ་བ་དང་། ཆོ་ག་ཐམས་ཅད་རྗེས་སུ་བསྐྱེད་པར་བྱ་སྟེ། ཞེས་དང་། དེ་ཡི་སྔགས་དང་ཕྱག་རྒྱ་ཡང་། ཐལ་མོ་དམ་དུ་བསྡམས་པ་ལས། །

སོར་མོ་ཐམས་ཅད་བསྣོལ་བ་ནི། །
རྡོ་རྗེ་ཐལ་མོར་བཀའ་སྩལ་ཏེ། །
རབ་ཏུ་བསྡམས་ཕྱིར་རྡོ་རྗེ་བསྡམས། །
བཛྲ་ཨཉྩ་ལི་ཞེས་བྱ་བ་ནི་རྡོ་རྗེ་ཐལ་མོའི་སྔགས་སོ། །
བཛྲ་བནྡྷ་ཞེས་བྱ་བ་ནི་རྡོ་རྗེ་བསྡམས་པ་སྟེ། བཛྲ་བནྡྷ་ཏྲ་ཐ་ཞེས་བྱ་བ་ལན་གསུམ་བརྗོད་ཅིང་སྙིང་ཁར་བཀྲོལ་ལོ་ཞེས་པ་ནས་ཡེ་ཤེས་དབབ་པའི་བར་གསུངས་སོ། །
བདག་བསྐྱེད་དངོས་ལ། དཔའ་བོ་གཅིག་པ་དང་། དཀྱིལ་འཁོར་གྱི་འཁོར་ལོ་ཡོངས་རྫོགས་བསྒོམ་པ་གཉིས་ལས། དང་པོ་ནི། ཀུན་རིག་ནས། བདག་གིས་དེ་ཉིད་དྲན་བྱེད་ཅིང་། །
ཞེས་པས་སྟོན་ལ། ཇི་ལྟར་སྒོམ་པའི་ཚུལ་ནི་ཚེ་དཔག་མེད་ནས། ཆོས་རྣམས་ཐམས་ཅད་དངོས་མེད་པར། །
ཞེས་པ་ནས། སངས་རྒྱས་རྣམས་ཀྱིས་དབང་བསྐུར་རོ། །
ཞེས་པའི་བར་གྱིས་བསྟན་ལ། ཟླ་བའི་འོག་ཏུ་པདྨ་བསྒོམ་པ་ནི་གླེང་གཞི་ནས་པདྨའི་གདན་ལ་བཞུགས་ཏེ་ཞེས་པའི་བསྟན། རང་གི་ས་བོན་དང་ཕྱག་རྒྱས་བྱིན་གྱིས་བརླབ་པ་ནི་ཤཱཀྱ་ཐུབ་པ་ནས་གསུངས་ལ། ལྟག་འོག་གོ་རིམ་ཇི་བཞིན་དུ་སངས་རྒྱས་རྣམས་ཀྱིས་དབང་བསྐུར་བའི་སྔགས་ནི་ཕྱག་རྡོར་ནས་གསུངས་སོ། །
རྗེ་བཙུན་གྱིས་སྦྱོང་རྒྱུད་ཀྱི་དངོས་བསྟན་བཞིན་མཛད་པས་འདི་ལ་ཡེ་ཤེས་ཀྱི་འཁོར་ལོ་དགུག་གཞུག་མི་མཛད་ལ། རྩ་སྐྱ་བ་ནི་ཡེ་ཤེས་ཀྱི་འཁོར་ལོ་དགུག་གཞུག་ཀྱང་མཛད་དོ། །
སྒྲིབ་པ་སྦྱོང་བའི་ཏིང་ངེ་འཛིན་ནི་གླེང་གཞི་ནས་ཚངས་པ་ཆེན་པོ་ཞེས་སོགས་གསུངས། མཆོད་བསྟོད་ནི་མེ་ལྟར་འབར་བ་ནས། རིན་ཆེན་གདུགས་ལ་སོགས་མཆོག་གིས། །
མཆོད་པ་སྣ་ཚོགས་བྱས་ནས་ཀྱང་། །
ཕྱག་ན་རྡོ་རྗེ་རྒྱས་སྤྱན་ལ། །
དགའ་བའི་བསམ་པས་བསྟོད་བྱེད་པ། །
སངས་རྒྱས་ཀུན་པས་སྔར་སངས་རྒྱས། །
ཞེས་སོགས་གསུངས་སོ། །
བཟླས་སྔགས་ནི་གོང་དུ་གསུངས་པའི་རྩ་རིག་ཡིན་ལ། དེའི་དམིགས་པ་ནི་ཕྱག་རྡོར་ནས་འཇིག་རྟེན་གྱི་ཁམས་ཐམས་ཅད་སྣང་བར་བྱས་ཏེ། སྣང་བར་བྱས་ནས་ཀྱང་སངས་རྒྱས་ཀྱི་མཛད་པ་བཅུ་གཉིས་ཀྱི་ཚུལ་དུ་བྱས་ནས་དེ་བཞིན་གཤེགས་པ་ཐམས་ཅད་ཀྱི་ཐུགས་ཀྱི་ཆོས་ཀྱི་ཡི་གེ་དེ་ཉིད་དུ་ཞུགས་པར་གྱུར་ཏོ་ཞེས་སོ། །
གཉིས་པ་དཀྱིལ་འཁོར་ཡོངས་རྫོགས་ཀྱི་བསྙེན་པ་ནི། སྔགས་ཀྱི་ཕྲེང་བའི་སྐབས་སུ་བསྟན་པ་སྔར་བཤད་ཟིན་ཅིང་། དེ་ནི་དཀྱིལ་འཁོར་སྙིང་པོར་གསུངས་ཞེས་པའི་དེ་མ་ཐག་ཏུ་ཕྱིའི་དཀྱིལ་འཁོར་གསུངས་པ་ཞེས་པའི་ཤུགས་ཀྱིས་ཀྱང་ནང་གི་དཀྱིལ་འཁོར་བསྒོམ་པ་བསྟན་ལ། དཀྱིལ་འཁོར་སྔ་མ་བཞིན་བསམས་ལ་ཞེས་པས་ཀྱང་བསྟན་ནོ། །
སྒོམ་ཚུལ་སྔར་དཔའ་བོ་གཅིག་པའི་སྐབས་སུ་རྡོ་རྗེ་སེམས་དཔའ་འམ་རང་རང་གི་དཀྱིལ་འཁོར་གྱི་གཙོ་བོ་གང་བསྒོམས་ཀྱང་རུང་སྟེ། འགྲོ་བ་ངན་སོང་ལས་གྲོལ་བའི་ཆེད་དུ་བརྗོད་པའི་བར་བྱས་པའི་རྗེས་ལ་རྩ་སྐྱ་པ་ལྟར་ན་སྔར་གྱི་ཕྱག་རྒྱ་ཆེན་པོ་ནམ་མཁར་བཏེག་སྟེ། སྣོད་བཅུད་སྟོང་པར་སྦྱངས་ནས་འབྱུང་བཞི་རི་རབ་དང་བཅས་པའི་སྟེང་དུ་གཞལ་ཡས་ཁང་གདན་བཅས་བསྐྱེད་དེ། དབུས་ཀྱི་གདན་གྱི་སྟེང་དུ་ཕྱག་རྒྱ་ཆེན་པོ་ཕབ་ནས་དེའི་ཐུགས་ཁ་ནས་འཁོར་སྤྲོ་བར་བཞེད་ལ། རྗེ་བཙུན་གྱིས་ནི་ཕྱག་རྒྱ་ཆེན་པོ་ནམ་མཁར་མི་འདེགས་པར་སྟོང་པར་སྦྱངས་ནས་གཞལ་ཡས་ཁང་གདན་བཅས་བསྐྱེད་པའི་བར་བྱས་ལ། དབུས་ཀྱི་གདན་གྱི་སྟེང་དུ་མཐའ་སྐོར་དུ་རྩ་རིག་དང་། ནང་སྐོར་དུ་རྩ་བའི་སྔགས་བཀོད་པ་ལས་འོད་ཟེར་གྱི་སྤྲོ་བསྡུ་བྱས་ནས་གཙོ་བོ་བསྐྱེད། དེའི་ཐུགས་ཁར་ཟླ་བའི་སྟེང་དུ་མཐའ་སྐོར་དུ་རྩ་རིག་དང་། ནང་སྐོར་དུ་འཁོར་གང་ཡིན་གྱི་སྔགས་བཀོད་པ་ལས་འོད་ཟེར་སྤྲོ་བསྡུ་བྱས་ནས་འཁོར་དེ་དང་དེ་བསྐྱེད་དེ་རང་གནས་སུ་སྤྲོ་བར་མཛད་དོ། །

དེ་ནས་ཡེ་ཤེས་པ་སྤྱན་དྲངས་པ་ནས་ཕྱག་རྒྱ་བཞིས་རྒྱས་འདེབས་པའི་བར་མདུན་བསྐྱེད་བཞིན་བྱས་ནས་མཆོད་བསྟོད་སྔ་མ་བཞིན་བྱས་ནས་གཙོ་འཁོར་ཐམས་ཅད་ཀྱི་སྔགས་བཟླས་ཏེ་མཇུག་ཏུ་ཡེ་ཤེས་པ་གཤེགས་སུ་གསོལ་ལོ། །
རས་བྲིས་ལ་བརྟེན་པའི་བསྙེན་པ་ནི་འོག་གཞུང་དོན་གྱི་སྐབས་སུ་འབྱུང་ངོ་། །
གཉིས་པ་དཀྱིལ་འཁོར་ལས་རིམ་ལ་ས་ཆོག་ནི། ཀུན་རིག་ནས། གཙུག་ལག་ཁང་ངམ་སྐྱེད་མོས་ཚལ། །
ཞེས་སོགས་ཚིགས་བཅད་གཅིག་གིས་བསྟན། ལྷ་སྟ་གོན་ནི་རྒྱུད་འདིར་དངོས་སུ་མ་གསུངས་པས་མ་བྱས་ཀྱང་རུང་ལ། འོག་ཏུ་སློབ་མ་སྟ་གོན་གསུངས་པའི་ཤུགས་ཀྱིས་བྱེད་པར་སྤྲོ་ན་འགལ་བ་མེད་དོ། །
དཀྱིལ་འཁོར་བྲི་བ་ནི། ཀུན་རིག་ནས། གྲུ་བཞི་པ་ལ་སྒོ་བཞི་པ། །
ཞེས་པ་ནས། རྩིབས་ནི་ཉིས་འགྱུར་ཉིད་དུ་བྱ། །
ཞེས་གསུངས་པའི་བར་གསུངས་ཤིང་། དཀྱིལ་འཁོར་གཞན་རྣམས་ཀྱི་མི་འདྲ་བའི་ཁྱད་པར་ནི་སོ་སོའི་སྐབས་སུ་འབྱུང་ངོ་། །
ལྷ་དགོད་ཚུལ་ནི། ཀུན་རིག་ནས། དབུས་ཀྱི་ཕྱོགས་སུ་ཀུན་རིག་ནི། །
ཞེས་པ་ནས། ཐིག་ལེ་རྣམས་ཀྱང་བྲི་བར་བྱ། །
ཞེས་གསུངས་པའི་བར་གསུངས་ཤིང་། གཞན་རྣམས་ཀྱི་ཁྱད་པར་ཡང་སོ་སོའི་སྐབས་སུ་གསལ་བར་འབྱུང་ངོ་། །
མཆོད་གཏོར་དང་བུམ་པ་བཤམ་ཚུལ་ནི། ཀུན་རིག་ནས། དེ་ནས་མཁས་པས་དཀྱིལ་འཁོར་ལ། །
ཞེས་པ་ནས། རབ་ཏུ་བཀང་བ་བཞག་པར་བྱ། །
ཞེས་གསུང་ཤིང་། སོ་སོའི་སྐབས་སུ་ཅུང་ཟད་འབྱུང་ངོ་། །
དཀྱིལ་འཁོར་བསྒྲུབ་པ་ལ། བདག་བསྐྱེད་སྐབས་འདིར་དངོས་སུ་མ་གསུངས་ཀྱང་། རས་བྲིས་ཀྱི་སྐབས་སུ། བདག་གི་དེ་ཉིད་དྲན་བྱེད་ཅིང་། །
ཞེས་གསུངས་པས་བསྟན། བུམ་བཟླས་ནི། ཀུན་རིག་ནས། སྔ་མ་བཞིན་དུ་བུམ་པ་ལ། །
བརྒྱ་རྩ་བརྒྱད་དུ་བཟླས་ནས་ནི། །
ཞེས་གསུངས་ཤིང་དཀྱིལ་འཁོར་གཞན་རྣམས་ལ་ཡང་། ཕྱོགས་སྐྱོང་རང་གི་སྔགས་བཏབ་པའི། །
བུམ་པ་རྣམས་ཀྱིས་དབང་བསྐུར་ཏེ། །
ཞེས་སོགས་གསུངས་སོ། །
མདུན་བསྐྱེད་བསྒྲུབ་པ་ལ། ཐོག་མར་ལུས་ཀྱི་སྤྱོད་ལམ་དང་། དཀྱིལ་འཁོར་ཁང་པར་འཇུག་ཚུལ་ནི། ཀུན་རིག་ནས། དེ་ནས་ཁྲུས་ལ་སོགས་བྱས་ལ། །
ཞེས་སོགས་ཚིག་རྐང་ལྔ་གསུངས་དེ་ནས་རྒྱུད་འདིར་མདུན་བསྐྱེད་ལ་དམ་ཚིག་པ་བསྐྱེད་པ་དངོས་སུ་མ་གསུངས་པས་ཡེ་ཤེས་པ་སྤྱན་དྲང་བ་ནི། ཀུན་རིག་ནས། གཙོ་བོ་རྒྱལ་བ་སྲས་ཀྱི་འཁོར། །
མང་པོ་རྣམས་ནི་སྤྱན་དྲངས་ཏེ། །
ཞེས་གསུངས་ལ། དཀྱིལ་འཁོར་གཞན་རྣམས་ལ་ཡང་འདི་ཁོ་ན་བཞིན་བྱའོ། །
དམ་ཚིག་པ་བསྐྱེད་པར་སྤྲོ་ན་རྣལ་འབྱོར་གྱི་རྒྱུད་གཞན་བཞིན་དུ་བྱ་བར་མན་ངག་ལས་འབྱུང་སྟེ། གཞལ་ཡས་ཁང་གདན་བཅས་བསྐྱེད་ནས་འོད་ཟེར་གྱི་སྤྲོ་བསྡུ་ལས་བསྐྱེད་པའམ། སྙིང་པོ་ཚིག་ཙམ་ལས་བསྐྱེད་པ་གང་འགྲུབ་བྱའོ། །
དགུག་གཞུག་གི་རྗེས་སུ་ཕྱག་རྒྱ་བཞིས་རྒྱས་འདེབས་པ་ནི་དམ་ཚིག་གི་ཕྱག་རྒྱ་ནི་དངོས་སུ་བཤད་ལ། ལས་ཀྱི་ཕྱག་རྒྱ་ནི་འཁོར་ལོས་སྒྱུར་བའི་སྐབས་ནས་དམ་ཚིག་གི་ཕྱག་རྒྱའི་རྗེས་ལ་དེ་ཉིད་གཉིས་སུ་བྱས་ནས། གར་བྱས་ན་ལས་ཀྱི་འོ་ཞེས་དང་། ཆོས་ཀྱི་ཕྱག་རྒྱ་ཡང་དེ་ཉིད་ལས། སེམས་དཔའ་བཅུ་དྲུག་གི་ས་བོན་ལྟ་བུ་བཤད་ཅིང་། ཕྱག་རྒྱ་ཆེན་པོ་ནི་ཤུགས་ལས་གྲུབ་པ་ཉིད་དོ། །
མཆོད་པ། བསྟོད་པ། གཏོར་མ་རྣམས་ནི་ཀུན་རིག་ནས། ཨརྒྷཾ་མཆོག་བཏགས་གསང་ལ་སོགས་པ་ཡི། །
ཞེས་པ་ནས། དེ་ཡི་གཏོར་མ་ཇི་ལྟར་མཐུན་པར་བྱ། །
ཞེས་པའི་བར་གསུངས་སོ། །
སློབ་དཔོན་བདག་ཉིད་འཇུག་ཤིང་དབང་བླང་བ་ནི་ཀུན་རིག་ནས། དངོས་སུ་མ་གསུངས་ཀྱང་ཕྱོགས་སྐྱོང་གི་སྐབས་ནས། དེ་ནས་བདག་ཉིད་ཞུགས་ནས་ཀྱང་། །

ཞེས་འཇུག་པ་དང་། ཚེ་དཔག་མེད་ནས། དེ་ནས་བདག་ཉིད་དབང་བསྐུར་ཏེ། །
ཞེས་དབང་བླང་བར་གསུངས་ཤིང་། འཁོར་ལོས་སྒྱུར་བ་ནས། སྤྱན་དྲངས་བདག་ཉིད་འཇུག་པར་བྱ། །
བདག་ཉིད་ཀྱི་ནི་དབང་ཡང་བསྐུར། །
ཞེས་འཇུག་པ་དང་དབང་བླང་བ་གཉིས་ཀྱང་གསུངས་སོ། །
མདུན་བསྐྱེད་ལ་དམིགས་པའི་བཟླས་པ་ནི་ཚེ་དཔག་མེད་ནས། སྐྱིལ་ཀྲུང་བཅས་ཏེ་འདུག་ལ་ཞེས་པ་ནས། དེའི་ཚེ་ཡིད་ཀྱི་ལས་ཐམས་ཅད་ནུས་པར་འགྱུར་རོ་ཞེས་པའི་བར་གསུངས། བདག་མདུན་ཐ་མི་དད་དུ་བསྒྲུབ་པ་ནི་ཚེ་དཔག་མེད་ནས། དེ་ནས་རྡོ་རྗེ་འཛིན་མའི་ཕྱག་རྒྱ་བཅིངས་ལ། ཨོཾ་བཛྲ་དྷ་ར་ཞེས་པ་ནས། ང་རྒྱལ་བསྐྱེད་ལ་ཞེས་པའི་བར་གསུངས་སོ། །
སློབ་མ་དབང་བསྐུར་ལ་འཇུག་པའི་ཆོས་བཅུ་བདུན་ནི། ཀུན་རིག་ནས། དེ་ནས་སྔགས་པས་བླ་མེད་བྱང་ཆུབ་ཀྱི། །
ཞེས་པ་ནས། བདག་གི་དེ་ཉིད་དང་ནི་སྔགས་སོགས་དེ་བཞིན་ནོ། །
ཞེས་པའི་བར་གྱིས་གོ་རིམ་བསྟན་ལ། མི་འདྲ་བའི་ཁྱད་པར་རྣམས་ནི་སོ་སོའི་སྐབས་ནས་འབྱུང་ངོ་། །
དབང་གི་དངོས་གཞི་ལ་སྔགས་དབང་དང་། བུམ་པ་ལ་སོགས་པའི་དབང་བཅུ་དང་། ཐབས་ཤེས་རབ་ཀྱི་དབང་དང་། རིན་ཆེན་སྣ་བདུན་གྱི་དབང་སྟེ་བཅུ་དགུ་ནི། མོས་པ་བརྟན་དང་ལྡན་པས་དམ་བཅས་ནས། །
ཞེས་པ་ནས། སྡིག་པ་གཞོམ་ཕྱིར་དབང་ནི་བསྐུར་བར་བྱ། །
ཞེས་པའི་བར་གྱིས་བསྟན་ལ། སྔགས་རྣམས་ནི་ཕྱག་རྡོར་ནས་འབྱུང་ངོ་། །
བཀའ་བསྒོ་བ་དང་བླ་མ་ལ་ཡོན་འབུལ་བ་ནི། ཚེ་འདིའི་བདེ་བ་མ་ལུས་དང་། །
ཞེས་སོགས་དང་། དེས་ཀྱང་མོས་པས་སྤྱི་བོས་ཕྱག་འཚལ་ཏེ། །
ཞེས་སོགས་ཀྱིས་བསྟན་ནོ། །
མཇུག་ཆོག་ནི་མེ་ལྟར་འབར་བ་ནས། །
དེ་ཡི་ལུས་ལ་དབང་བསྐུར་ཞིང་། །
མཉམ་པར་གཞག་པས་བསྲུངས་ནས་ཀྱང་། །
མཇུག་དུ་མངོན་པར་མཆོད་ནས་ནི། །
ལྷ་རྣམས་ཐམས་ཅད་གཤེགས་པར་གསོལ། །
ཞེས་པ་འདི་དངོས་སུ་སྦྱིན་སྲེག་གི་མཇུག་ཆོག་ཏུ་གསུངས་ཀྱང་། མདུན་བསྐྱེད་ཀྱི་མཇུག་ཆོག་ཐམས་ཅད་འདིས་བསྟན་པ་ཡིན་ནོ། །
གསུམ་པ་དངོས་གྲུབ་ཀྱི་ཡེ་ཤེས་ལ་བསླབ་པ་ནི་གཞུང་སོ་སོའི་སྟེང་དུ་རྟོགས་པར་བྱའོ། །
དེ་ལྟར་ན་རྒྱུད་འདིར་ཁ་འཕངས་པ་ཡོད་ཀྱང་ཆོ་ག་དངོས་སུ་མ་བཤད་པ་རྣམས་དེ་ཉིད་འདུས་པ་སོགས་ནས་ཁ་བསྐང་བ་མ་གཏོགས་རྒྱུད་འདིར་དངོས་སུ་གསུངས་པའི་ཆོ་ག་གོང་འོག་འཁྲུགས་བསྡེབས་ནས། རྒྱུད་ཀྱི་དངོས་བསྟན་བཞིན་དུ་མཛད་པ་འདི་ནི་པཎྜི་ཏ་དྷརྨཱ་ཕ་ལའི་མན་ངག ཇོ་བོ་རིན་ཆེན་བཟང་པོ་ནས་ས་སྐྱ་པ་ལ་བརྒྱུད་པ་དང་། ཇོ་བོ་རྗེ་ནས་རྩ་སྣུར་འཛིམ་གསུམ་ལ་བརྒྱུད་པ་རྣམས་ཕལ་ཆེར་འདྲ་ཞིང་། ཁྱད་པར་དུ་འཕགས་པ་འགའ་ཞིག་ཡོད་པ་འདིའི་རྗེས་སུ་འབྲང་བ་ནི་སྐལ་བ་བཟང་བར་ཤེས་པར་བྱའོ། །
གཉིས་པ་ཕྱིའི་དཀྱིལ་འཁོར་ལ་གཉིས་ཏེ། སྡུད་པ་པོའི་མཚམས་སྦྱོར་དང་། གཞུང་ངོ་། །
དང་པོ་ནི། དེ་ནས་ཡང་བཅོམ་ལྡན་འདས་ཀྱིས་ཞེས་སོགས་སོ། །
གཉིས་པ་ལ་གཉིས་ཏེ། སློབ་དཔོན་གྱི་ལས་དང་། སློབ་མ་གཞུག་ཅིང་དབང་བསྐུར་བའི་ཆོ་གའོ། །
དང་པོ་ལ་དྲུག་སྟེ། དཀྱིལ་འཁོར་བྲི་བའི་གནས། སའི་ཆོ་ག ཐིག་བཏབ་སྟེ་བྲི་བ། ལྷ་དགོད་པ། མཆོད་པའི་རྫས་དགོད་པ། ཞུགས་ཏེ་སྒྲུབ་པའོ། །
དང་པོ་ནི། རིག་པའི་གནས་ལྔ་མཁྱེན་པའི་པཎྜི་ཏའི་གཙུག་ལག་ཁང་དང་། རྒྱལ་པོའི་སྐྱེ་ཤིང་གི་རྭ་བ་སྐྱེད་མོས་ཚལ་དང་། ཕྱི་བྱང་ཆུབ་ཆེན་པོའི་མཆོད་རྟེན་དང་། ནང་གསུང་རབ་བཞུགས་པའི་ལྷ་ཁང་དང་། དགེ་འདུན་མང་པོ་འདུ་བའི་ཀུན་དགའ་རྭ་བ་དང་། སོགས་ཀྱི་སྒྲས་བསྡུས་པ་གྲོང་དང་གྲོང་ཁྱེར་ལ་སོགས་པའོ། །

གཉིས་པ་ནི། ས་ཆོག་བྱ་དགོས་པ་རྣམས་ཀྱི་ཕྱོགས་སུ་རྒྱས་པར་བྱེད་ན། རྡོ་རྗེ་རྩེ་མོའམ། གསང་བ་སྤྱི་རྒྱུད་དམ། དེ་དག་གི་དོན་བསྡུས་པ་ཀུན་དགའ་སྙིང་པོས་མཛད་པར་གྲགས་པའི་དཀྱིལ་འཁོར་གྱི་ཆོ་ག་རྣམས་ནས་གསུངས་པའི་ཇི་བཞིན་པ་ཡི་ཆོ་ག་ཡིས་གནས་ནི་བྱིན་གྱིས་བརླབས་པའི་ཆོ་ག་ཙམ་མོ། །
དེ་ཙམ་བྱ་བ་མ་གྲུབ་ན་ས་ཕྱོགས་དེར་གཏོར་མ་རྒྱས་པར་བཏང་ལ། ས་ཕྱོགས་དེ་ན་གནས་པའི་མི་མ་ཡིན་པ་ལ་ཞི་བས་བསླང་། ཁྲོ་བོའི་སྔགས་ཟློས་ཤིང་། གུ་གུལ་གྱི་དུད་པ་དང་། ཡུངས་ཀར་གྱིས་བྲབ་ཅིང་དྲག་པོས་བླང་ངོ་། །
ལག་པས་མནན་ལ། ས་གཞི་ནམ་མཁར་བསྒོམས་ནས་ཨོཾ་བྷཱུ་ཁཾ་ཞེས་པ་དང་། ཨོཾ་ཧ་ན་ཧ་ན་ཀྲོ་དྷ་ཧཱུྃ་ཕཊ། ཞེས་མང་དུ་བཟླས་ཏེ། དཀྱིལ་འཁོར་ཅི་ཙམ་བྱེད་པའི་ས་གཞི་མཛེས་པར་ག་དར་ལེགས་པར་བྱའོ། །
ས་ཆོག་བསྡུས་པ་འདི་ནི་བླ་མའི་གསུང་ངོ་། །
གསུམ་པ་ལ་གཉིས་ཏེ། སྤྱིའི་དོན་དང་། གཞུང་གི་དོན་ནོ། །
དང་པོ་ནི། སྤྱི་ཆིངས་ལས། སྤྱིར་དཀྱིལ་འཁོར་ཆེན་པོ་ཐམས་ཅད་ལ་ཆ་ཆེན་བཅུ་དྲུག་བཏབ་ལ། དེ་ནས་རྩིག་པ་དང་། འདོད་ཡོན་དང་། ཕ་གུ་དང་། དྲྭ་ཕྱེད་དང་། མདའ་ཡབ་དང་། དེའི་ཤུགས་ལ་འབྱུང་བ་སྒོ་འགྲམ་དང་། ཡ་ཕུབས་དང་། སྒོ་ཁྱུད་དང་། སྒོ་ལོགས་དང་། ཀ་བ་དང་། རྟ་བབ་སྒོའི་སུམ་འགྱུར་རམ། བཞི་འགྱུར་གང་མཛེས་དང་། རྟ་བབ་ནི་གླང་པོ་ཆེའི་རྒྱབ་བམ། མཆོད་རྟེན་གྱི་དབྱིབས་གང་མཛེས་དང་། འཁོར་ལོ་དང་། རི་དྭགས་དང་བཅས་པ་རྣམས་ལ་སྒོ་ནི་ཆ་ཆེན་གྱི་ཚད་ཡིན་ལ། འདོད་ཡོན་དང་། དྲྭ་ཕྱེད་དང་། འཁོར་ལོ་རྣམས་ནི་ཆ་ཆུང་གི་ཚད་ཡིན་ཞིང་། གཞན་རྣམས་ནི་ཆ་ཕྲན་གྱི་ཚད་ཡིན་པར་ཤེས་པར་བྱ་བ་ནི་ཐམས་ཅད་ཀྱི་ཕྱིའི་དཀྱིལ་འཁོར་གྱི་རྣམ་པར་བཞག་པ་ཡིན་ནོ། །
ནང་གི་དཀྱིལ་འཁོར་ནི་ལྷ་སྣམ་ཡོད་པའམ། མེད་པར་ཤེས་པར་བྱས་ལ། དེའི་ནང་དུ་འཁོར་ལོའི་རྩིབས་ལྟེ་བ་མུ་ཁྱུད་དང་བཅས་པར་ཤེས་པར་བྱའོ། །
ཀུན་རིག་ལ། ཁྱད་པར་དུ་སྒོ་རྐྱང་དང་སྒོ་སྦྲག་གཉིས་ཀྱི་དབྱེ་བ་ཤེས་པར་བྱ་སྟེ། དེའང་སྒོ་རྐྱང་ལ་སྦྱར་ན། སྲད་བུ་བརྒྱད་དང་ལྡན་པ་དང་། །
ཞེས་བྱ་བ་ལ་སོགས་པ་ལ། སྲད་བུ་བརྒྱད་ནི་ཚངས་ཐིག་གི་ངོས་རེ་རེ་ནས་ཆ་ཆེན་བརྒྱད་བརྒྱད་དོ། །
དེ་བས་ན་ཆ་བཅུ་དྲུག་ཏུ་འགྱུར་ཏེ། འདི་ནི་སྒོ་རྐྱང་སྒོ་སྦྲགས་གཉིས་ཀའི་ཐུན་མོང་ངོ་། །
ཕྱི་ཡི་སྒོ་ཁྱུད་རྣམས་ཀྱིས་བརྒྱན། །
ཞེས་བྱ་བ་ནི། སྒོ་ཁྱུད་དང་རྟ་བབས་ལ་སོགས་པ་རྒྱན་རྣམས་བྱའོ། །
ཞེས་བྱ་བ་ལ་སོགས་པའི་དོན་ཏོ། །
དགུ་ཡི་ཆར་ནི་བགོས་པ་ལས། །
ཞེས་པ་ནི། འཁོར་ལོའི་ལྟེ་བ་ལ་ཐིག་གཉིས་བཏབ་པ་ལས་ལེ་ཚེ་དགུར་བྱས་པ་ཡིན་ནོ། །
སྒོ་དང་སྒོ་ཁྱུད་སུམ་ཆར་བྱ། །
ཞེས་བྱ་བ་ནི་དགུ་ཆའི་ཕྱོགས་གཅིག་ན་འཕར་མ་ལེ་ཚེ་གསུམ་ཡོད་ལ། དེའི་སུམ་ཆ་གཙོ་བོའི་གནས་ལྟ་བུ་གཅིག་དང་། སྒོ་དང་སྒོ་ཁྱུད་མཉམ་པ་ཡིན་ནོ། །
དེའང་ཇི་ལྟར་གདབ་ཞེ་ན་སྒོ་རྐྱང་གི་པཎ་རེག་གི་རྩིག་པ་ཕན་ཚུན་ཐད་ཀར་གདུང་གི་ཚུལ་དུ་བཏབ་ལ། དེ་ནས་ལྷ་སྣམ་ཆ་ཆེན་གཅིག་བོར་ལ་ཟླུམ་པོར་བསྐོར། དེ་ནས་པཎ་རེག་གི་ཚད་གཅིག་མུ་ཁྱུད་དུ་བསྐོར། དེ་ནས་ཆ་ཕྲན་སུམ་ཆ་བོར་ལ་ཆ་ཆེན་གཉིས་པའི་ཐིག་ལྔ་བསྐོར་ཏེ་ལྟེ་བ་བྱ། ཆ་ཕྲན་གསུམ་བོར་བ་དེ་ལ་འཁོར་ལོ་རྩིབས་བཅུ་དྲུག་ཕྱོགས་རེ་རེར་བཞི་བཞི་བྱ། དེ་ནས་ནང་གི་ཆ་ཕྲན་གཅིག་ལྟེ་བའི་མུ་ཁྱུད་ལ་བསྐོར་བར་བྱའོ། །
ཡང་ལྟེ་བ་ནི་དེ་ཉིད་ཡིན་ལ་འཁོར་ལོ་དང་འཁོར་ལོའི་མུ་ཁྱུད་ལ་ཆ་ཆེན་གཉིས་བཏང་ལ། ལྷ་སྣམ་གྱི་ལྷ་ཚོགས་རྟ་བབས་ཀྱི་གཡས་གཡོན་དུ་འགོད་པ་ཡིན་ཏེ། དེ་ལྟར་ན་འོག་ནས་འབྱུང་བའི་རིམ་པ་གསུམ་དང་ལྡན་པའི་རྩིབས་ནི་ཉིས་འགྱུར་ཉིད་དུ་བྱ། ཞེས་བྱ་བའི་གཞུང་ཡང་གཙོ་བོ་དང་སྦྱོང་བའི་རྒྱལ་པོ་དང་། འཁོར་ལོའི་རྩིབས་ཏེ་རིམ་པ་གསུམ་ཡིན་ལ་ནང་གི་ལྷའི་ས་གཉིས་ལ་ཆ་ཆེན་གཉིས་འཁོར་ལོའི་རྩིབས་ལ་ཆ་ཆེན་གཉིས་ཡིན་པས་ན་རྩིབས་ནི་ཉིས་འགྱུར་ཞེས་བྱའོ། །

སྒོ་སྦྲག་གི་དབང་དུ་བྱས་ནས། ཕྱི་ཡི་སྒོ་ཁྱུད་རྣམས་ཀྱི་རྒྱན། །
ཞེས་འབྱུང་བས་ན་གོང་དུ་བསྟན་པ་རྣམས་ནང་ནི་དཀྱིལ་འཁོར་ཡིན་པར་མངོན་ནོ། །
དེ་ལྟར་ཕྱིའི་ཆ་ཆུང་ནི་ནང་གི་ཆ་ཆེན་དུ་བྱ། ཕྱིའི་ཆ་ཕྲན་ནི་ནང་གི་ཆ་ཆུང་དུ་བྱའོ། །
ཕྱིའི་ཆ་ཕྲན་ཕྱེད་ནི་ནང་གི་ཆ་ཕྲན་དུ་བྱས་ལ། ནང་ན་ཆ་ཆེན་བརྒྱད་ཡོད་པ་དེ་ཕྱེད་ཕྱེད་དུ་བགོས་ཏེ་ཆ་ཆེན་བཅུ་དྲུག་དུ་བཏང་ལ། རྟ་བབས་དང་བཅས་པ་ཡོངས་སུ་རྫོགས་པ་ཕྱིའི་དཀྱིལ་འཁོར་བཞིན་བཏབ་ལ། ནང་གི་སྒོ་རྐྱང་གི་ཐིག་པཎ་རེག་གི་ཐིག་རྒྱ་གྲམ་དུ་བཏབ་པས་ལེ་ཚེ་དགུའི་གདུང་གི་ཐིག་བྱས་ལ། ཕྱིའི་དཀྱིལ་འཁོར་བཞིན་ལྷ་སྣམ་ཁོང་རང་གི་ཆ་ཆེན་གཅིག་བོར་བའམ་མ་བོར་ཀྱང་རུང་སྟེ། སྔ་མ་བཞིན་ལྟེ་བ་འཁོར་ལོའི་ཐིག་བསྐོར་བར་བྱའོ། །
རྩིབས་ནི་ཉིས་འགྱུར་ཉིད་དུ་བྱ། །
ཞེས་བྱ་བ་ནི་ཕྱི་རོལ་ཏུ་ལྷ་སྣམ་བོར་ན་འཁོར་ལོའི་རྩིབས་ཉིས་འགྱུར་གྱིས་ཆུང་བ་ཡིན་ལ། མ་བོར་ན་ཉིས་འགྱུར་གྱིས་ཆེ་བ་ཡིན་ནོ། །
གཞུང་ལྷག་མ་ཐམས་ཅད་ནི་སྒོ་རྐྱང་སྦྲག་ཐམས་ཅད་འདྲ་བ་ཉིད་ཡིན་ནོ་ཞེས་གསུངས་སོ། །
གཉིས་པ་གཞུང་དོན་ལ་གཉིས་ཏེ། མདོར་བསྟན་པ་དང་། རྒྱས་པར་བཤད་པའོ། །
དང་པོ་ནི། བྱིན་གྱིས་བརླབ་པ་སྟེ། ས་ཆོག་བྱས་པའི་གནས་དེར་ནི་ཕྱིའི་དཀྱིལ་འཁོར་བྲི་བར་བྱའོ། །
འདི་ལ་དགོངས་ནས་གཉལ་པ་སྟ་གོན་མེད་པར་མཛད་པ་ཡང་འགལ་བ་མེད་དེ་ས་ཆོག་བྱས་མ་ཐག་ཏུ་བྲི་བར་བཤད་པའི་ཕྱིར། ཁའུ་པ་གཞུང་ན་མེད་ཀྱང་ཤུགས་འབྱུང་མཛད་པ་ལྟར་ནའང་འགལ་བ་མེད་དེ། སློབ་མ་ལ་ཆོས་ཟབ་མོ་བཤད་པ་དང་། སྡོམ་པ་འབོགས་པར་བཤད་པའི་སྐབས་དེ་བཀའ་དང་བསྟན་བཅོས་ཕལ་ཆེར་ནས་སྟ་གོན་དུ་བཤད་པའི་ཕྱིར་རོ། །
དེ་ལ་བྱེད་པར་འདོད་ན། དཀྱིལ་འཁོར་གྱི་ས་བྱི་དོར་ལེགས་པར་བྱས་པའི་སྟེང་དུ་ལྷའི་གནས་ངོ་ཤེས་པར་བྱ་བའི་ཕྱིར། ཅི་འགྲུབ་པའི་ཐིག་བཏབ་ལ། ལྷའི་གནས་རྣམས་སུ་དྲིའི་ཐིག་ལེ་དང་། མེ་ཏོག་ཚོམ་བུ་བྱས་ལ་མཆོད་གཏོར་རྒྱས་པར་བཤམས་ཏེ། བདག་གི་རྣལ་འབྱོར་རྫོགས་ནས་མདུན་དུ་འོག་ནས་འབྱུང་བ་བཞིན་ལྷ་བསྒྲུབ་ལ། ཇི་ལྟར་འབྱོར་པས་མཆོད་ཅིང་གཏོར་མ་བཏང་ནས་འཆད་པར་འགྱུར་བའི་སློབ་མ་འཇུག་པ་ཡན་ཆད་བྱས་ནས་ཅི་བདེར་གནས་ཏེ། ནངས་པར་སྤྱན་དྲངས་པའི་དཀྱིལ་འཁོར་གཤེགས་སུ་གསོལ་ནས་དཀྱིལ་འཁོར་བྲི་བ་ལ་འཇུག་པར་བྱའོ། །
གཉིས་པ་ནི། ཚད་མེད་པ་བཞི་དག་པས་གྲུ་བཞི་པ་ལ་རྣམ་ཐར་བཞི་དག་པས་སྒོ་བཞི་པ། བསམ་གཏན་བཞི་དག་པས་རྟ་བབས་བཞི་དང་ལྡན་པ་དང་། སྒོ་ཁང་བཞི་ལ་ཐེམ་སྐས་བཞི་ཡི་ཕྲེང་བ་དང་། རྟ་བབས་ཀྱི་ཀ་བ་ལ་སེང་གེ་དང་། ཕན་གླང་ཆེན་པོ་རྣམས་ཀྱིས་བརྒྱན་པ་དང་། ཁོར་ཡུག་ཏུ་དར་སྣ་ལྔའི་ལྡ་ལྡི་དང་། དོ་ཤལ་དང་། དོ་ཤལ་ཕྱེད་པའི་ཕྲེང་བ་དང་། དྲིལ་བུ་དང་ནི་རྔ་མས་བརྒྱན་ནོ། །
སྒོའི་སྟེང་གི་པདྨ་ལ་ཤར་དུ་རྡོ་རྗེ། ལྷོར་རིན་ཆེན། ནུབ་ཏུ་པདྨ་དང་། བྱང་དུ་རྒྱ་གྲམ་པ་ཡི་ཕྱག་རྒྱས་བརྒྱན་ནོ། །
སྲད་བུ་བརྒྱད་དང་ལྡན་པ་ནི། རྗེ་བཙུན་གྱིས་ཚངས་ཐིག་གི་གཡས་གཡོན་དུ་ཆ་ཆེན་བརྒྱད་བརྒྱད་ཡོད་པ་ལ་གསུངས་ཤིང་། རྩ་སྐྱ་པས་རེ་མིག་དབུས་མ་ཁྱབ་བྱེད་དུ་བཏང་བའི་རེ་མིག་བརྒྱད་ལ་འཆད། གཉན་སྟོན་གྱིས་ཐིག་ཆེན་བརྒྱད་ལ་འཆད་དོ། །
ཕྱིའི་སྒོ་ཁྱུད་རྣམས་ཀྱིས་བརྒྱན་པ་ནི་སྒོ་ཁྱུད་དང་རྟ་བབས་ལ་སོགས་པའི་རྒྱན་རྣམས་རྫོགས་པར་བྱ་བའོ། །
དགུའི་ཆར་ནི་བགོས་པ་ནི། ཁའུ་པ་སྤྱིར་འཁོར་ལོའི་ལྟེ་བ་ལ་ལེ་ཚེ་དགུར་བསྒོས་ནས་ཕྱོགས་རེ་ལ་གསུམ་གསུམ་ཡོད་པའི་སུམ་ཆ་གཙོ་བོའི་གནས་ལྟ་བུ་དང་། སྒོ་དང་སྒོ་ཁྱུད་མཉམ་པ་ལ་འཆད་ཅིང་། རྗེ་བཙུན་ཡང་འདི་ཉིད་འཆད་དོ། །

གཉལ་པ་ཕྱི་རོལ་གྱི་ཁོར་ཡུག་ལ་ཆ་ཆེན་གཅིག་དང་། ཆ་བཅོ་བརྒྱད་དུ་བྱས་པ་ལ་ཟེར་ལ་སྒོ་དང་སྒོ་ཁྱུད་སུམ་ཆ་ཞེས་བྱ་བ་ནི་དགུ་ཆར་བསྒྱུར་ལ་ཆ་ཆེན་གཅིག་ཡིན་ནོ་ཞེས་ཟེར་བ་འདི་ནི་ནོར་ཏེ། ཁོར་ཡུག་ནི་ཐམས་ཅད་ལ་དགོས་ཀྱང་ཐིག་གི་ཁོངས་སུ་གཏོགས་པ་མ་ཡིན་པས་ཆ་དགུ་པ་ཡང་མ་ཡིན་ལ། སུམ་ཆ་དགུ་ཆར་བསྒྱུར་བ་འདི་བདེ་བར་གཤེགས་པའི་བཀའ་འགོམས་པར་མི་རིགས་སོ། །
རྡོ་རྗེའི་སྲད་བུ་ནི་སྲད་བུ་ལ་ཡེ་ཤེས་ལྔའི་ཁམས་ཐིམ་པ་ཡིན་ལ་དེ་ཐིག་གདབ་བོ། །
གྲུ་བཞི་པ་དེའི་ནང་དུ་དབུས་ཀྱི་དཀྱིལ་འཁོར་ཟླུམ་པོའི་ཐིག་གདབ་པ་ནི་ཆོས་ཀྱི་འཁོར་ལོ་དང་འདྲ་བར་རྩིབས་རྣམས་ཟླུམ་པོར་བྱས་པ་ལ་ལྟེ་བར་བཅས་ཤིང་རྩིབས་ཀྱི་གྲངས་བཅུ་དྲུག་ལ་མུ་ཁྱུད་ཀྱིས་བསྐོར་བའོ། །
རྩིབས་ཀྱི་ཁ་དོག་འདིར་དངོས་སུ་མ་གསུངས་ཀྱང་དམ་པ་གོང་མ་རྣམས་སྔོན་པོར་བཞེད་ལ། རྩ་སྐྱ་པས་ཤེས་རབ་ཀྱི་བསླབ་པ་མཚོན་པས་སྔོན་པོ་ཡིན་ཞེས་གསུངས་ཀྱང་སེམས་དཔའ་བཅུ་དྲུག་པོ་ཐམས་ཅད་རྡོ་རྗེ་སེམས་དཔའ་ཐུགས་ཀྱི་རིགས་ཡིན་པ་ཀུན་དགའ་སྙིང་པོས་བཤད་པས་དེ་མཚོན་བྱེད་དུ་སྔོན་པོ་མཛད་པར་མངོན་ཏེ། བདེ་མཆོག་གི་སྐབས་སུ་ཐུགས་ཀྱི་འཁོར་ལོ་སྔོན་པོར་མཛད་པ་དང་དོན་གཅིག་གོ་སྙམ་དུ་སེམས་སོ། །
རང་བཟོ་མཁན་དག་ཞི་བའི་ལས་བསྒྲུབ་པའི་སྐབས་ཡིན་པས་དཀར་པོ་ཡིན་ནོ་ཞེས་ཟེར་བ་ནི་གཞན་ཕན་གནོད་འཇོམས་སུ་བཀག་ཟིན་ཏོ། །
དེ་ལྟར་ན་གཙོ་བོ་དང་། སྦྱོང་རྒྱལ་དང་། སེམས་དཔའ་བཅུ་དྲུག་གི་གནས་ཏེ། རིམ་པ་གསུམ་དུ་ལྡན་པ་ལ། རྩིབས་ནི་ཉིས་འགྱུར་ཉིད་དུ་བྱ་སྟེ་ལྷ་སྣམ་ཆ་ཆེན་གཅིག་བཞག་ན་ཉིས་འགྱུར་གྱིས་ཆུང་བ་དང་། མ་བཞག་ན་ཉིས་འགྱུར་གྱིས་ཆེ་བའི་དོན་དུ་རྗེ་བཙུན་གྱིས་བཞེད་དོ། །
བཞི་པ་ལྷ་དགོད་པ་ནི། ལེའུ་དགུའི་དབུས་ཀྱི་ཕྱོགས་སུ་ཀུན་རིག་ནི་ཁ་དོག་དུང་དང་། ཀུནྡ་དང་ཟླ་བ་དང་འདྲ་བར་དཀར་ལ། རྒྱུའི་དུས་སུ་བྱང་ཆུབ་ཀྱི་སེམས། སྦྱིན་པ། ཤེས་རབ། བརྩོན་འགྲུས་བཞི་སྤྱོད་ཅིང་རྫོགས་པས་ཞལ་བཞི་པ་ལ་འབྲུ་འགྲེལ་ལྟར་ན། ཕྱག་མཚན་རྡོ་རྗེ་འཛིན་པ་དང་། རྩ་སྐྱ་པས་རྡོ་རྗེ་སྐྱིལ་ཀྲུང་གིས་སེང་གེའི་གདན་ལ་བཞུགས་པ་ཞེས་འཆད་ཀྱང་འདིར་བྱེད་ཚིག་མེད་པས་རྡོ་རྗེས་མཚན་པའི་སེང་གེའི་གདན་ལ་བཞུགས་པའི་དོན་དུ་མངོན་ནོ། །
ཕྱག་གཉིས་ཏིང་ངེ་འཛིན་གྱི་ཕྱག་རྒྱར་ལྡན་པ། དང་ནི་སྡུད་པའི་ཚིག་ཡིན་པས་མགྲིན་པ་བག་ཙམ་དགུག མིག་སྣ་རྩེར་ཕབ། ལྕེ་རྐན་ལ་སྦྱར་བའོ་ཞེས་རྩ་སྐྱ་པ་བཞེད་དེ། དབུ་རྒྱན་ལ་སོགས་པ་རྒྱན་རྣམས་ཀུན་གྱིས་བརྒྱན་པར་བྲིའོ། །
དེའི་སྤྱན་སྔ་སྟེ་ཤར་ཕྱོགས་སུ་ངན་སོང་ཀུན་སྦྱོང་བའི་རྒྱལ་པོ་བྲི་བར་བྱ་སྟེ། གདན་དང་ཞལ་མ་གཏོགས་ཀུན་རིག་དང་འདྲ་ཞིང་། རྒྱལ་མཆོག་སྐྱེས་བུ་ནི་སྦྱོང་རྒྱལ་གྱི་མིང་གཉིས་པ་ཡིན་པར་རྗེ་བཙུན་བཞེད་ཅིང་། གང་བ་ནི་མཚན་དཔེས་སྤྲས་པར་རྩ་སྐྱ་པ་བཞེད་དོ། །
ཀུན་རིག་གི་རྒྱབ་ཏུ་སྟེ་ནུབ་ཏུ་ཤཱཀྱའི་རིགས་ཀྱི་དབང་པོ་གཙོ་བོ་འཁོར་ལོས་སྒྱུར་བའི་ཆ་བྱད་ཅན་གྱི་ཐུབ་པ་སེར་པོ་ཆོས་འཆད་ཀྱི་ཕྱག་རྒྱ་ཅན་བྲི་བར་བྱའོ། །
ཀུན་རིག་གི་གཡས་ཀྱི་ཕྱོགས་ལྷོའི་ཆར་ནི་རྒྱལ་མཆོག་རིན་ཆེན་སྔོན་པོ་མཆོག་སྦྱིན་དང་ཏིང་ངེ་འཛིན་གྱི་ཕྱག་རྒྱ་ཅན་དང་། གཡོན་གྱི་ཕྱོགས་བྱང་གི་ཆར་ནི་མེ་ཏོག་ཆེར་རྒྱས་ལྗང་གུ་སྐྱབས་སྦྱིན་དང་ཏིང་ངེ་འཛིན་གྱི་ཕྱག་རྒྱ་ཅན་གཉིས་བྲི་བར་བྱའོ། །
འདིར་ཇོ་བོ་རྗེའི་གསུང་གིས་སྐུ་མདོག་དམིགས་བསལ་མེད་པ་རྣམས་དཀར་པོ་ཡིན་ནོ་ཞེས་གསུང་ཞིང་། རྗེ་བཙུན་གྱིས་ཀྱང་ཀུན་རིག་དང་སྦྱོང་རྒྱལ་གཉིས་དཀར་པོ་ཏིང་ངེ་འཛིན་གྱི་ཕྱག་རྒྱ་ཅན་དུ་དངོས་སུ་གསུངས་པའི་ཤུགས་ཀྱིས་རིགས་གཞན་གསུམ་པོ་ཡང་དེ་ལྟར་དུ་གྲུབ་པ་རྒྱུད་ཀྱི་དགོངས་པར་བཞེད་དོ། །

ལོ་ཙ་ན་དང་། མཱ་མ་ཀཱི་དང་། དེ་བཞིན་དུ་གོས་དཀར་མོ་དང་། སྒྲོལ་མ་རྣམས་ནི་རང་གི་རིགས་ཀྱི་མཚན་མ་སྤྱན། རྡོ་རྗེ། པདྨ། ཨུཏྤལ་བཞི་སྟེ། དེའི་རྣམ་པར་ཤར་ལྷོ་ལ་སོགས་པའི་གྲྭ་ཡི་ཕྱོགས་སུ་ནི་ཀུན་ཏུ་བྲིའོ། །
འདི་ནི་ཡུམ་བཞི་པོ་མཚན་མའི་གཟུགས་སུ་སྦས་པར་དེ་ཉིད་འདུས་པའི་རྒྱུད་ལས་གསུངས་ཤིང་། ལོ་ཆེན་དང་། སྨྲྀ་ཏིས་བཞེངས་པའི་གཙུག་ལག་ཁང་རྣམས་ན་ཡང་དེ་ལྟར་དུ་ཡོད་པ་དང་དོན་གཅིག་པར་མངོན་ནོ། །
འཁོར་ལོའི་རྩིབས་ཀྱི་ནང་ནི་ཐམས་ཅད་དུ་རྡོ་རྗེ་སེམས་དཔའ་ལ་སོགས་པའི་སེམས་དཔའ་ཐུགས་ཀྱི་རིགས་ཡིན་པས་ན་མཆོག སྐུ་མདོག་དང་ཕྱག་མཚན་སྣ་ཚོགས་སུ་སྤྲུལ་པས་ན་རྫུ་འཕྲུལ་ཆེ་བའི་སེམས་དཔའ་རྣམས་བྱང་ཤར་གྱི་ཕྱོགས་ནས་བརྩམས་སྟེ་གཡས་སྐོར་དུ་གོ་རིམ་བཞིན་དུ་བྲི་བར་བྱའོ། །
བྲི་བ་ལ་མཁས་པས་ལཱ་སྱེ་ལ་སོགས་པའི་མཆོད་པའི་ལྷ་མོ་བརྒྱད་རྩིབས་ཀྱི་ཕྱི་རོལ་གྱི་གྲྭའི་ཕྱོགས་སུ་བྲིའོ། །
ནང་གི་སྒོ་ཡི་ཕྱོགས་ནི་བཞི་པོ་ཐམས་ཅད་དུ་རྡོ་རྗེ་ལྕགས་ཀྱུ་ལ་སོགས་པའི་སྒོ་བ་བཞི་པོ་བྲི་བར་བྱའོ། །
རྟ་བབས་ཀྱི་ཁྱམས་ཏེ་སྒོ་ཉིས་སྦྲག་ཏུ་བྱེད་ན་དཀྱིལ་འཁོར་ནང་མའི་རྟ་བབས་ཀྱི་ཁྱམས་དང་། གཅིག་རྐྱང་དུ་བྱེད་ན། དཀྱིལ་འཁོར་གྱི་རྟ་བབས་ཀྱི་གཡས་གཡོན་ཐམས་ཅད་དུ་བྱམས་པ་ལ་སོགས་པའི་བྱང་སེམས་བཅུ་དྲུག་བྲི་བར་བྱ་ཞིང་། དེ་བཞིན་དུ་ཉན་ཐོས་རྒྱལ་བ་བཅུ་དྲུག་པོ་ཐམས་ཅད་དང་། རང་རྒྱལ་གཙོ་བོ་བཅུ་གཉིས་པོ་རྣམས་དང་། ཁྲོ་བོ་མངགས་པ་ཕོ་ཉ་ལ་སོགས་པ་བཅུ་དྲུག་པོ་རྣམས་སྐུ་ཡོངས་སུ་རྫོགས་པ་བྲི་བར་བྱ་བའམ་ཡང་ན་མིང་ཙམ་ཡང་རུང་ངོ་། །
གཞན་ཕན་ཉེར་མཁོ་ལས་བྱང་སེམས་བཅུ་དྲུག་སོགས་སྒོ་ཉིས་བརྩེགས་སུ་བྱེད་ན་ནང་མའི་ཁྱམས་སུ་དགོད་ལ། སྒོ་རྐྱང་དུ་བྱེད་ན་ཡང་ལྷ་སྣམ་ཆེ་བར་བྱེད་ལ་རིམ་པ་གཉིས་སུ་བྱ། ནང་མ་ལ་རྩ་བའི་ལྷ་སོ་བདུན། ཕྱི་མ་ལ་མགྲོན་ཐབས་ཀྱི་ལྷ་དྲུག་ཅུ་དགོད་ཅེས་གསུང་ངོ་། །
ཡང་ཅེས་པའི་སྒྲས་ནི། སྤྱི་ཆིངས་ལས་ཡང་ལྟེ་བ་ནི་དེ་ཉིད་ཡིན་ལ། འཁོར་ལོ་དང་འཁོར་ལོའི་མུ་ཁྱུད་ལ་ཆ་ཆེན་གཉིས་བཏང་ལ། ལྷ་སྣམ་གྱི་ལྷ་ཚོགས་རྟ་བབས་ཀྱི་གཡས་གཡོན་དུ་དགོད་པ་ཡིན་ཏེ་ཞེས་གསུངས་པ་སྡུད་དེ། ལུགས་གཉིས་འདམ་ཁ་ཅན་དུ་བཞེད་པར་མངོན་ནོ། །
ཕྱིའི་དཀྱིལ་འཁོར་གྱི་ཕྱི་རོལ་ཁོར་ཡུག་ཏུ་གླིང་བཞི་པོ་ནི་བྲི་བར་བྱའོ། །
ལྷོར་འཛམ་བུ་གླིང་དུ་ཚངས་པ་སེར་པོ་པདྨ་ཐོགས་པ། ཆུང་མ་ཚངས་མ་དབྱངས་ཅན་གཉིས་འཁོར་ཚངས་པ་བརྒྱད་དང་བཅས་པ་བྲིའོ། །
བྱང་སྒྲ་མི་སྙན་དུ་ནི་དབང་ཕྱུག་ཆེན་པོ་མདུང་རྩེ་གསུམ་ཐོགས་པ། འཁོར་ཆུང་མ་བརྒྱད་དེ་ཨུ་མ་སྔོ། གྷ་གྷ་དཀར། ཡ་མ་ན་ལྗང་། དམར་མོ་སེར། འཇིགས་བྱེད་མ་དཀར། ལྗང་གི་ལྷ་མོ་དམར། སྟོབས་བཟང་མ་དཀར། ཀུ་མཱ་རི་དམར་སྐྱ་བདེ་བའི་ལག་ཆ་འཛིན་པ་བྲིའོ། །
ཤར་གྱི་ལུས་འཕགས་གླིང་དུ་ནི། བརྒྱ་བྱིན་སེར་པོ་གླང་པོ་ཆེ་ལ་ཞོན་པ་རྡོ་རྗེ་འཛིན་པ། ཐིག་ལེ་འཛིན་ཤ་རྩི་དང་། ཐིག་ལེ་མཆོག་གཉིས་དཀར་མོའོ། །
ནུབ་བ་གླང་སྤྱོད་དུ་ནི། གཏོགས་འདོད་སྟེ་ཁྱབ་འཇུག་སྔོན་པོ་བཙུན་མོ་ནོར་རྒྱུན་མ་དང་། དབྱངས་ཅན་གཉིས་དཀར་སེར་ཏེ་ཐམས་ཅད་ཀྱང་འཁོར་དང་བཅས་ཏེ་བྲི་བར་བྱ་བའི་དོན་ནི་བཤད་ཟིན་ཏོ། །
བཞི་པོ་ལས་གཞན་དག་ཀྱང་ནི་དེ་བཞིན་དུ་ཁོར་ཡུག་ཏུ་བྲི་བར་བྱ་སྟེ། ནུབ་ཕྱོགས་སུ་ལྷ་མ་ཡིན་གྱི་དབང་པོ་ཐགས་བཟངས་རིས་སྔོན་པོ་འཁོར་དང་བཅས་པ། ཤར་ཕྱོགས་སུ་དྲི་ཟའི་རྒྱལ་པོ་ཟུར་ཕུད་ལྔ་པ་ཆུང་མ་གཉིས། ཕོ་ཉ་གཉིས་ཏེ་བཞི། བྱང་སྟོད་དུ་ནམ་མཁའ་ལྡིང་གི་རྒྱལ་པོ་གསེར་མིག་ཅན་ཆུང་མ་དང་བཅས་པ་ཕྱག་བཞི་གཡས་གཉིས་ན་གནྡྷེ་དང་བགྲང་ཕྲེང་། གཡོན་གཉིས་པདྨ་དང་མཆོག་སྦྱིན། བྱང་ཕྱོགས་སུ་གནོད་སྦྱིན་ནོར་བུ་བཟང་པོ་ལ་རྒྱལ་བ་ཁྱུ་མཆོག་དང་། ཡང་དག་ཤེས་དང་། ལྔས་རྩེན་གྱིས་བསྐོར་བ་ནེའུ་ལེ་དང་བི་ཛ་པུ་ར་འཛིན་པ་སེར་པོའོ། །

ལྟོ་འཕྱེ་ནི་ནུབ་ཏུ་ཀླུའི་རྒྱལ་པོ་སྦྲུལ་མགོ་བདུན་པ་དང་། མིའམ་ཅིའི་རྒྱལ་པོ་ལྗོན་པ་རྟ་མགོ་ཅན་ནོ། །
སྲིན་པོ་ཆེ་ནི་ལྷོ་ནུབ་ཏུ་སྲིན་པོ་ནག་པོ་མི་ལ་ཞོན་པའོ། །
འབྱུང་པོ་ནི་བྱང་ཤར་དུ་དབང་ཕྱུག་དཀར་པོ་གླང་ལ་ཞོན་པ་རྩེ་གསུམ་འཛིན་པའོ། །
ཡི་དྭགས་ནི་འཆི་བདག་ནག་པོ་སྟེ་མ་ཧེ་ལ་ཞོན་པ་དབྱིག་པ་ཅན་ནོ། །
ཀླུ་ནི་ཀླུ་ཆེན་བརྒྱད་དེ་ཁོར་ཡུག་གི་ནུབ་ཕྱོགས་སུ་བྲི་ཞིང་ཁ་དོག་དང་ལག་ཆ་ནི་འོག་འཇིག་རྟེན་པའི་སྐབས་སུ་འབྱུང་ངོ་། །
གྲུལ་བུམ་རླིག་པོ་ཆེ་ཕོ་ཉ་མོ་དང་བཅས་པ་ནག་པོ་དང་། རི་རྣམས་དང་ཞེས་པའི་ནི་རི་བརྒྱད་སྟོན་ནོ། །
ཕྱོགས་བཞིར་རྒྱལ་པོ་བཞི་བྲི་བར་བྱ་ཞིང་གཟའ་བརྒྱད་དང་སྐར་མ་གཞན་རྣམས་དང་། རྒྱུ་སྐར་ཉེར་བརྒྱད་ཕྱོགས་རེར་བདུན་བདུན་ཏེ་དེ་དག་གི་ཕྱག་མཚན་ཡང་འོག་ཏུ་འབྱུང་ངོ་། །
ཁྲོ་བོ་ནི་ཤར་དུ་གདོན་གྱི་བདག་པོ་སྔོ་སྐྱ། མ་རུངས་འཚེ་བ་ནི། ལྷོར་རྡོ་རྗེ་མཆུ་དང་། རྡོ་རྗེ་སྤྲིན་གཉིས་སྨུག་པོ། ནུབ་ཏུ་སྤྲིན་གྱི་སྒྲོལ་མ་དམར་མོ་རྡོ་རྗེ་རྩེ་གསུམ་དང་སྡིགས་མཛུབ་མཛད་པའོ། །
བགེགས་ཀྱི་རྒྱལ་པོ་བྱི་ན་ཡ་ག་ནི་གླང་སྣ་དཀར་པོ་གཡས་བགྲང་ཕྲེང་དང་ལ་ཕུག གཡོན་དགྲ་སཏྭ་དང་ལ་དུའི་སྣོད་འཛིན་པའོ། །
གོང་དུ་བཤད་པ་དེ་རྣམས་ཀྱང་སངས་རྒྱས་ཀྱི་ཡེ་ཤེས་ཉིད་གདུལ་བྱའི་དོན་དུ་དེ་དང་དེའི་སྐུར་སྟོན་པས་ན་སེམས་ཅན་ཀུན་ལ་ཕན་པར་བྱེད་པ་སྟེ། འདིས་ནི་འཇིག་རྟེན་པ་རང་རྒྱུད་པར་འདོད་པ་བཀག་གོ །དྲང་སྲོང་སྐལ་བ་ཆེན་པོ་རྣམས་ཀྱི་གཟུགས་ནི་ཤར་ལྷོར་རྒྱས་པ་དང་། གར་མཁན་གྱི་བུ་ལ་སོགས་པ་ཅི་རིགས་པར་བྲི་བར་བྱ་སྟེ། སྐུ་མདོག་དང་ལག་ཆ་ལ་ངེས་པ་མེད་དོ། །
ཕྲ་མེན་མ་ནི། ལྷོ་ནུབ་ཏུ་གཽ་རཱི་དང་ཙཽ་རཱི་དང་། མ་ཏཾ་ཀི་ལ་སོགས་པ་ཅི་རིགས་པར་བྲིས་ཏེ། ཁ་དོག་དང་ལག་ཆ་ལ་ངེས་པ་མེད་དོ། །
བུད་མེད་ནི་ཙ་མུནྟི་དང་། རིའུ་ཏི་མ་ལ་སོགས་པ་གཞུང་གང་ཡང་རུང་བ་ནས་འབྱུང་བ་བཞིན་བྲིའོ། །
དེ་བཞིན་དུ་ནུབ་བྱང་དུ་སྲིང་མོ་བཞི་ནི་འདོད་པ་མ་ནག་མོ། ཕག་མོ་དཀར་མོ་རྡོ་རྗེ་ཐོད་པ་འཛིན་པའོ། །
ཐོད་པ་མོ་དམར་མོ་ལྕགས་ཀྱུ་འཛིན་པ། གྲུབ་མ་ལྗང་ཁུ་བགྲང་ཕྲེང་འཛིན་པ། དེའི་རྩར་མིང་པོ་གསུམ་རྒྱལ་བར་བྱེད་པ་ལྗང་ཁུ་དྲིལ་བུ་འཛིན་པ། སྦྲང་རྩིར་བྱེད་པ་དཀར་པོ་ལྕགས་ཀྱུ་འཛིན་པ། དོན་ཀུན་གྲུབ་པར་བྱེད་པ་དམར་པོ་ལྕགས་སྒྲོགས་འཛིན་པའོ། །
བྱང་ཤར་དུ་རྣལ་འབྱོར་མ་བཞི་ནི་སྲིན་མོ་ནག་མོ་ཐོད་པ་འཛིན་པ། བེ་ཅོན་མ་དཀར་མོ་བེ་ཅོན་འཛིན་པ། མཚན་མོ་ནག་མོ་དགྲ་སཏྭ་འཛིན་པ། གནོད་སྦྱིན་མ་ནག་མོ་མཆེ་བ་འཛིན་པའོ། །
འབྱུང་བ་བཞིའི་ལྷ་ཆེན་པོ་ནི། སའི་ལྷ་མོ་སེར་མོ་བུམ་པ་འཛིན་པ། ཆུ་ལྷ་དཀར་པོ་ཞགས་པ་འཛིན་པ། མེ་ལྷ་དམར་པོ་ར་ལ་ཞོན་པ། རླུང་ལྷ་ལྗང་ཁུ་ཤ་བ་ལ་ཞོན་པའོ། །
ཁྱིམ་གྱི་ལྷ་ནི། ཕྱུག་ལྷ་གླང་ཞོན་དཀར། ལམ་གྱི་ལྷ་རྟ་ཞོན་ཁྲམ་ཐོགས་སྔོ། ཁྱིམ་ལ་བརྟེན་པ་དམར་སྐྱའོ། །
རི་ལ་གནས་པ་ནི་རིའི་ལྷའོ། །
ཤིང་ལྷ་ནི་ཤིང་གསེབ་ན་ལྗང་། ཀུན་དགའི་ལྷ་ནི་སྐྱེད་ཤིང་གསེབ་ན་དམར། ལྗོངས་ཀྱི་ལྷ་ནི་ལྗོངས་ཆེན་པོ་ལ་བརྟེན་པ་ནི་སོགས་ཀྱིས་བསྡུས་པའོ། །
དུར་ཁྲོད་ན་གནས་པ་ནི་འདྲེ་ནག་པོའོ། །
གྲོང་ཁྱེར་ན་གནས་པ་ནི་གྲོང་ན་གནས་པའོ། །
དེ་རྣམས་ཀྱི་སྐུ་ཕྱག་རྒྱ་ཆེན་པོའམ། མིང་ངམ། བརྡ་སྟེ་ཚོམ་བུའམ། ཡང་ན་ནི་ཐིག་ལེ་རྣམས་ཀྱང་བྲི་བར་བྱའོ། །
ལྔ་པ་མཆོད་པའི་རྫས་དགོད་པ་ནི། དེ་ནས་མཁས་པས་དཀྱིལ་འཁོར་ལ། །

ཞེས་སོགས་སོ། །
གཞན་རྣམས་ནི་གོ་སླ་ལ། བརྒྱད་དམ་བཅུ་དྲུག་ལྷག་ཀྱང་རུང་། །
ཅེས་པས་མཆོད་བུམ་དང་། བུམ་པ་ལྔ་ནི་བཞག་པར་བྱ། །
ཞེས་པས་དབང་བུམ་དང་། མར་མེ་གཏོར་མ་བུམ་པ་དང་། །
ཞེས་པའི་བུམ་པས་ནི་ཉེ་བར་མཁོ་བའི་བུམ་པ་བསྟན་ནོ། །
གནོད་སྦྱིན་སྲིན་པོའི་ཁ་ཟས་སུ། །
གཏོར་མ་རྣམ་པ་སྣ་ཚོགས་བཞག །ཅེས་པས་བགེགས་གཏོར་དང་། འབྱུང་པོ་དག་དང་ཞེས་པས་ནི་ཕྱོགས་སྐྱོང་སོགས་སྤྱིར་བསྟན་ལ། ཀླུ་དག་དང་ཞེས་སོགས་ཀྱིས་འབྱུང་པོའི་གཏོར་མ་བསྟན། རྣམ་རྒྱལ་བུམ་པ་ནི་གོ་སླའོ། །
དྲུག་པ་ཞུགས་ཏེ་བསྒྲུབ་པ་ལ་བཞི་སྟེ། སློབ་དཔོན་བདག་ཉིད་དཀྱིལ་འཁོར་གྱི་སྒོ་དྲུང་དུ་འདུག་པ། ཡེ་ཤེས་སེམས་དཔའ་སྤྱན་དྲངས་ཏེ་བསྒྲུབ་པ། མཆོད་པ་དང་བསྟོད་པ། གཏོར་མ་གཏོང་བའོ། །
དང་པོ་ནི། མཆོད་གཏོར་སོགས་བཤམས་ཟིན་པའི་རྗེས་དེ་ནས། ཁྲུས་དང་ལ་སོགས་པས་ཆས་གོས་ཀྱིས་བརྒྱན་པར་བྱས་ལ་དྲི་ཞིམ་པོས་བྱུགས་པ་དང་། མེ་ཏོག་གི་ཕྲེང་བ་མཆོག་གི་ཕྲེང་བ་ཅན་དུ་བྱས་པ་དང་། དྲི་ཞིམ་པོའི་ཆུས་ཁ་བཀང་སྟེ་མཆོག་ཏུ་མཛེས་པར་བྱས་ནས་རྡོ་རྗེ་འཛིན་མའི་སྔགས་དང་ཕྱག་རྒྱས་དཀྱིལ་འཁོར་གྱི་ཁང་པར་བཞུགས་ནས་ཀྱང་མེ་ཏོག་ཐོགས་ཏེ། དཀྱིལ་འཁོར་གྱི་ཤར་སྒོའི་ཕྱོགས་སུ་འདུག་གོ །འདིར་སྣུར་པ་བྲིས་པའི་རྗེས་དེ་ཉིད་ལ། དཀྱིལ་འཁོར་མ་བསྒྲུབས་པར་འཇུག་པའི་ཆོས་རྣམས་ལེན་ནོ་ཞེས་ཟེར་དེ་ནི་མི་འཐད་དེ། དཀྱིལ་འཁོར་མ་བསྒྲུབ་པར་འཇུག་པ་ལ་དོན་མེད་པའི་ཕྱིར་དང་། འཁོར་ལོས་སྒྱུར་བའི་སྐབས་ནས་ཀྱང་། །
དེ་ནས་སྔགས་མཁན་བདག་ཉིད་ཀྱིས། །
སྤྱན་དྲངས་བདག་ཉིད་འཇུག་པར་བྱ། །
བདག་ཉིད་ལ་ནི་དབང་ཡང་བསྐུར། །
ཞེས་འབྱུང་བ་དང་འགལ་བའི་ཕྱིར་རོ། །
དེས་ན་ཁའུ་པ། སྒྲུབ་མཆོད་བྱས་ནས་འཇུག་པ་ལེན། །
འོ་ན་འདིར་རྡོ་རྗེ་འཛིན་མས་ཞུགས་ཅེས་པ་དང་མི་འགལ་ལམ་ཞེ་ན། དེ་ནི་དཀྱིལ་འཁོར་གྱི་སྒོ་དྲུང་དུ་ཕྱག་རྒྱ་བཅས་ཏེ་འདུག་པ་ཙམ་ལ་དགོངས་ཞེས་གསུངས་པ་འདི་ཉིད་འཐད་པའི་ཕྱོགས་ཡིན་ནོ། །
གཉིས་པ་ནི། གཙོ་བོ་རྒྱ་བ་སྲས་ཀྱི་འཁོར། །
ཞེས་སོགས་ཏེ། རྒྱུད་འདིར་མདུན་བསྐྱེད་བསྒྲུབ་པའི་གོང་དུ་བདག་བསྐྱེད་དངོས་སུ་མ་གསུངས་ཀྱང་། འོག་རས་བྲིས་ཀྱི་སྐབས་སུ། བདག་གི་དེ་ཉིད་དྲན་བྱེད་ཅིང་། །
ཞེས་པས་བདག་བསྐྱེད་ཟིན་ལ། འོག་ནས་སྔགས་མཁན་ཞེས་པས་ཀྱང་བདག་བསྐྱེད་བསྟན་པས་མཆོད་པ་བྱིན་དབབ་སྔོན་དུ་སོང་ནས། བདག་བསྐྱེད་རྒྱས་བསྡུས་གང་རུང་བསྒོམས་ཏེ། སྟ་གོན་མ་བྱས་ན་སྐབས་འདིར་བུམ་པའི་བཟླས་པ་ཡང་བྱས་ལ་མདུན་བསྐྱེད་བསྒྲུབ་པ་ལ་འཇུག་གོ །འདིར་རྒྱས་བསྡུས་གཉིས་ལས། རྒྱས་པར་བྱེད་ན་ཤཱུ་ནྱ་ཏཱའི་སྔགས་ཀྱིས་དཀྱིལ་འཁོར་སྟོང་པར་བསམས། ཨོཾ་བྷ་ཞེས་པས་འབྱུང་བ་རིམ་བརྩེགས་ཀྱི་སྟེང་དུ་གཞལ་ཡས་ཁང་གདན་བཅས་བསྐྱེད་ནས་བརྟེན་པ་ལྷ་རྣམས་སྙིང་པོ་ཚིག་ཙམ་གྱིས་བསྐྱེད་པའམ་སྤྲོ་བསྡུ་ལས་བསྐྱེད་པ་གང་རུང་བྱའོ། །
བསྡུས་པ་ནི་བྲིས་པའི་དཀྱིལ་འཁོར་ཉིད་ལ་ཡེ་ཤེས་པ་སྤྱན་འདྲེན་པ་སྟེ་རྒྱུད་ཀྱི་དངོས་བསྟན་ལ་འདི་ཉིད་གསལ་ལོ། །
གང་ལྟར་ཡང་འདི་མན་ཆད་འདྲ་བ་ཉིད་ཡིན་པས་སྤྱན་དྲང་ཞེས་པ་བཤད་པའི་གཞིར་བཞག་ནས་གང་ན་གཙོ་བོ་ནི་རྩ་བའི་ལྷ་སོ་བདུན། སྲས་ནི། མགྲོན་ཐབས་ཀྱི་ལྷ། འཁོར་ནི་འཇིག་རྟེན་པའོ། །
རྩ་སྐྱ་པས་ནི་གཙོ་བོ་ནི་ཀུན་རིག རྒྱལ་བ་དེ་བཞིན་གཤེགས་པ་བཞི། སྲས་ནི་ཡུམ་བཞི་ནས་སྒོ་བཞིའི་བར། འཁོར་ནི་བསྐལ་བཟང་ཉན་རང་། མང་པོ་རྣམས་ནི་ཁོར་ཡུག་གི་འཇིག་རྟེན་པའི་ལྷ་གྲངས་མང་བའོ་ཞེས་བཤད་དེ་སྤྱན་དྲང་བའོ། །

རྣལ་འབྱོར་གང་གིས་ན་རྡོ་རྗེ་བསྡུ་བའི་ཕྱག་རྒྱ་དང་། སྔགས་དང་སྒྲུབ་པ་པོ་འདི་ཉིད་ལྡན་ཞིང་རྡོ་རྗེ་ལྕགས་ཀྱུ་ལ་སོགས་པ་སྤྲོ་བའི་རྣལ་འབྱོར་གྱིས་སོ། །
རྡོ་རྗེ་བསྡུ་བའི་སྔགས་ནི། ཛཿཧཱུྃ་བཾ་ཧོཿས་ཐུགས་རྗེའི་བདག །ཚུར་གཤེགས་ཞེས་ནི་བརྗོད་ནས་ཀྱང་། །
ཞེས་པ་སྟེ། ཤཱཀ་ཐུབ་ཀྱི་སྐབས་ནས་འབྱུང་བའི་སྔགས་དེ་ཉིད་དོ། །
ལྕགས་ཀྱུ་སོགས་ཀྱི་ཕྱག་རྒྱ་གང་ཞེ་ན། གསང་བའི་བཅིང་བ་བཅིངས་ནས་ནི། །
ཞེས་སོགས་ཏེ། དགུག གཞུག བཅིང་། དབང་དུ་བྱས་ནས་རིགས་གསུམ་སྤྱིའི་ཕྱག་རྒྱས་བྱིན་གྱིས་བརླབ། ཕྱག་རྒྱ་བཞིས་རྒྱས་གདབ་པ་ནི། དཀྱིལ་འཁོར་བསྒྲུབ་པ་སྟེ། དམ་ཚིག་པ་ལ་ཡེ་ཤེས་པ་འཇུག་པ་དེ་ནས་རས་བྲིས་ཀྱི་སྐབས་ནས་བསྟན་པའི་མཚན་མ་སྐྱེས་ནས་ནི། ཆོས་ཀྱི་དབྱིངས་ཐོག་མར་མཐོང་བ་ནས། ཐ་མ་རྫོགས་ཀྱི་བར་མངོན་སུམ་དུ་མཐོང་བར་འགྱུར་རོ། །
གསུམ་པ་ནི། ཨརྒྷཾ་ནི། མཆོད་ཡོན་ཏེ། དེས་མཚོན་པའི་མེ་ཏོག་ལ་སོགས་པ་ལྔ་མི་རྟོག་པས་ཟིན་པས་མཆོག་ཏུ་བརྟགས་པའོ། །
གསང་བ་ནི་ལྷ་མོ་བརྒྱད། སོགས་ཀྱི་སྒྲས་བསྡུས་པ་ནི། རྡོ་རྗེ་རྩེ་མོ་བཞིན་ངོ་མཚར་བའི་མཆོད་པ་བཅོ་བརྒྱད་དང་། འདི་ཉིད་ནས་འབྱུང་བའི་མཆོད་པ་ཉི་ཤུ་རྩ་ལྔའོ། །
དབྱངས་སྙན་པའི་བསྟོད་པ་ནི་མཚན་བརྒྱ་རྩ་བརྒྱད་པའམ། དཀྱིལ་ཆོག་རྣམས་ནས་འབྱུང་བའི་ལྷ་སོ་སོའི་མཆོད་བསྟོད་ཅི་ནུས་པའོ། །
ལྷ་རྫས་མཆོག་གི་དམ་པ་ནི། རིན་ཆེན་སྣ་བདུན་དང་། འདོད་ཡོན་ལྔའོ། །
བཞི་པ་ནི། ཕྱོགས་ན་གནས་པ་རྣམས་ལ་རྣམ་པར་བརྟག་ཅེས་པ་ཡར་དྲངས་ཏེ་ཕྱོགས་སྐྱོང་གི་གཏོར་མ་དང་། དེ་ནས་འབྱུང་པོ་ཀུན་གྱི་གཏོར་མ་བྱ། །
ཞེས་པས་འབྱུང་པོའི་གཏོར་མ་སྔར་བཤད་པའི་བགེགས་གཏོར་དང་གསུམ་པོ་དེའི་གཏོར་མ་དཔུང་བཟངས་ལ་སོགས་པ་ནས་བཤད་པ་ལྟར་མཐུན་པར་བྱའོ། །
སེམས་ཅན་བཀྲེས་ཤིང་སྐོམས་ལ་བཏུང་བ་དང་། །
ཞེས་པ་ནི་རིགས་དྲུག་དང་། ཡི་དྭགས་ཀྱི་གཏོར་མའོ། །
གཉིས་པ་སློབ་མ་མཇུག་ཅིང་དབང་བསྐུར་བ་ལ་གཉིས་ཏེ། མདོར་བསྟན་པ་དང་རྒྱས་པར་བཤད་པའོ། །
དང་པོ་ནི། སྐབས་འདིར་སློབ་དཔོན་བདག་ཉིད་འཇུག་ཅིང་དབང་བླང་བ་མ་གསུངས་ཀྱང་། འོག་ཕྱོགས་སྐྱོང་དང་། ཚེ་དཔག་མེད་དང་། འཁོར་ལོས་སྒྱུར་བའི་སྐབས་ནས་འབྱུང་བ་ལྟར་བདག་ཉིད་འཇུག་ཅིང་དབང་བླང་། མདུན་བསྐྱེད་ལ་དམིགས་པའི་བཟླས་པ་དང་། བདག་མདུན་ཐ་མི་དད་དུ་བསྒྲུབ་པའི་རྗེས་དེ་ནས་སྔགས་པ་རྡོ་རྗེ་སློབ་དཔོན་གྱིས་བླ་ན་མེད་པའི་བྱང་ཆུབ་ཀྱི་སེམས་ས་བཅུ་གཅིག་པ་འབྱུང་བའི་གནས། དཀྱིལ་འཁོར་དུ་སློབ་མ་རྣམས་ཡོངས་སུ་སྨིན་པར་བྱའོ། །
གཉིས་པ་ལ་གཉིས་ཏེ། འཇུག་པ་དང་། དབང་ངོ་། །
དང་པོ་ལ་སློབ་མ་ལྷག་པར་གནས་པ། སེམས་བསྐྱེད་པ། སློབ་མ་འཇུག་པ། དམ་ཚིག་བསྒྲག་པ་སྔོན་དུ་སོང་ནས་སྡོམ་པ་འབོགས་པ་གསུམ་དུ་གསུངས་ཀྱང་། གཞན་ཕན་འོད་ཟེར་ལས་འཇུག་པའི་ཆོས་བཅུ་བདུན་གསུངས་པ་ལྟར་བཤད་ན། སེམས་བསྐྱེད་གཙོ་བོར་གྱུར་པའི་རྒྱུན་བཤགས་བྱ་བ་དང་། བྱིན་གྱིས་བརླབ་པ་དང་། སྨོན་ལམ་གདབ་པ་དང་། ཟབ་མོའི་ཆོས་བཤད་པ་དང་། བསྲུང་བ་བྱ་བ་དང་། གདོང་གཡོགས་བཅིང་བ་དང་། ཕྱག་རྒྱ་བཅིངས་ནས་འཇུག་པ་དང་། ཡེ་ཤེས་དབབ་པ་དང་། དམ་ལ་བཞག་པ་དང་། མེ་ཏོག་དོར་བ་དང་། མགོ་ལ་བཅིང་བ་དང་། གདོང་གཡོགས་དབྱེ་བ་དང་། དཀྱིལ་འཁོར་བསྟན་པ་དང་། དམ་ཚིག་བསྐྱེད་པ་དང་། དམ་ཚིག་བརྟན་པར་བྱ་བ་དང་། དམ་ཚིག་བསྒྲག་པ་དང་། སྡོམ་པ་སྦྱིན་པ་དང་བཅུ་བདུན་ལས། དང་པོ་ནི། འགྲོ་ལ་ཕན་ཕྱིར་མྱུར་དུ་བྱང་ཆུབ་བར་ཞེས་པ་སྟེ་རྡོ་རྗེ་འབྱུང་བ་ལྟར་རྒྱུན་བཤགས་སྔོན་དུ་འགྲོ་བའི་སེམས་བསྐྱེད་པ་དང་ནང་གི་སེམས་བསྐྱེད་པ་དང་། རིགས་ལྔའི་སྡོམ་པ་གཟུང་བ་རྣམས་སོ། །

གཉིས་པ་ནི། དེ་རྣམས་བྱིན་བརླབ་ཞེས་པ་སྟེ། རིགས་གསུམ་སྤྱིའི་ཕྱག་རྒྱས་བྱིན་གྱིས་བརླབ་པ་དང་། ཨོཾ་བཛྲ་ཨ་དྷི་ཏིཥྛ་ཞེས་སོགས་དང་། རྡོ་རྗེ་ཁུ་ཚུར་གཉིས་ཀྱིས་གནས་ཉི་ཤུ་རྩ་གཉིས་སུ་བྱིན་གྱིས་བརླབ་པའོ། །
གསུམ་པ་ནི། བྱང་ཆུབ་སྨོན་ལམ་གདབ་ཅེས་པ་སྟེ། བདག་གི་དགེ་བའི་རྩ་བ་འདིས་ཞེས་སོགས་སོ། །
བཞི་པ་ནི། ཟབ་ཅིང་རྒྱ་ཆེ་བའི་ཆོས་བསྒྲགས་ལ་ཞེས་པ་སྟེ། རྣམ་སྣང་མངོན་བྱང་ལས་འབྱུང་བ་བཞིན། འཇིག་རྟེན་དུ་ནི་ཀུན་མཁྱེན་དག །ཞེས་སོགས་སོ། །
ལྔ་པ་ནི། བསྲུང་བ་བྱས་ནས་ཞེས་པ་སྟེ། །
མེ་ལྟར་འབར་བའི་སྔགས་དང་། ཕྱག་རྒྱས་ལན་གསུམ་བསྲུང་བའོ། །
ས་ཆོག་གི་རྗེས་སུ་བྲི་བ་མ་གྲུབ་ན་སྟ་གོན་བྱེད་པར་གསུངས་པ་ལྟར་ན་ནུབ་སྔ་མ་ལ་བྱེད་དགོས་པས། སོ་ཤིང་། ཀུ་ཤ། སྲུང་སྐུད་གསུམ་འདིས་ཟིན་ཏོ། །
དྲུག་པ་ནི། སློབ་མ་མི་དགེ་བ་བཅུ་སྤངས་པའི་བརྟུལ་ཞུགས་ཀྱི་སྡོམ་པ་ལ་གནས་པ་སེམས་བསྐྱེད་པས་རབ་ཏུ་ཞི་བ་དེ་རང་གི་ཁ་ནས་སྔགས་བརྗོད་པའི་སྒོ་ནས་དཀྱིལ་འཁོར་དུ་གཞུག་པར་བྱ་ཞེས་མདོར་བསྟན་ནས། ཐོག་མར་དར་རམ། རས་ལ་སོགས་པའི་མིག་གཉིས་གཡོགས་ནས་ནི་ཞེས་པའོ། །
བདུན་པ་ནི། རྡོ་རྗེ་འཛིན་པ་དཔལ་གྱི་ལག་གཉིས་བྱ། །
ཞེས་པ་སྟེ། དེའི་སྔགས་ནི། ཨོཾ་བཛྲ་ཨ་དྷི་ཏིཥྛ་ཧཱུྃ། ཞེས་པའོ། །
མེ་ཏོག་རིན་ཆེན་ལ་སོགས་པས་སློབ་མའི་ལུས་དེ་བརྒྱན་ལ། བླ་མ་ལ་འབུལ་བའི་ཡོན་གྱིས་ལག་པ་བཀང་སྟེ་གཞུག་པར་བྱ། དེའི་སྔགས་ནི། ཨོཾ་བཛྲ་ས་མ་ཡ་ཧཱུྃ་ཞེས་པའོ། །
བརྒྱད་པ་ནི། ཨོཾ་བཛྲ་པྲ་བྷེ་ཤ་ཡ་ཧཱུྃ་ཞེས་པ་སྟེ། རྡོ་རྗེ་ཕོབ་ཤིག་ཅེས་པའི་དོན་ནོ། །
དགུ་པ་ནི། ཨ་ས་མེ་ནི་སྐྱེ་བ་མེད་པ། ཏྲི་ས་མེ་ནི་སྐུ་གསུང་ཐུགས། མཧཱ་ས་མ་ཡེ་ནི་དམ་ཚིག་ཆེན་པོ། ཧཱུྃ་ནི་སྡུས་ཤིག་པའོ། །
བཅུ་པ་ནི། དེ་ནས་སྔགས་འདིས་ཞེས་སོགས་ཏེ་གོ་སླའོ། །
བཅུ་གཅིག་པ་ནི། ཨོཾ་བཛྲ་པྲ་ཏཱིཙྪ་བཛྲ་ས་མ་ཡ་སཏྭཾ་ཞེས་པའོ། །
བཅུ་གཉིས་པ་ནི། ཕྱག་ན་རྡོ་རྗེའི་སྐབས་ནས། ཨོཾ་བཛྲ་ཧ་སེ་ཨུད་ག་ཊ་ཡ་ཧཱུྃ་ཞེས་པའོ། །
བཅུ་གསུམ་པ་ནི། ཕྱག་རྡོར་ནས། ཨོཾ་བཛྲ་པ་ཤྱཱ་ཧོ་ཞེས་པས་དཀྱིལ་འཁོར་བསྟན་ནས། མེ་ཏོག་རིན་ཆེན་ལ་སོགས་པ་ཞེས་སོགས་ཏེ་གོ་སླའོ། །
བཅུ་བཞི་པ་ནི། དེ་ནས་སྔགས་ལ་མཁས་པ་ཡིས། །
ཞེས་སོགས་སོ། །
བཅོ་ལྔ་པ་ནི། །
ཨོཾ་ནི་བཤད་ཟིན་བཛྲ་ས་མ་ཡ་ནི་རྡོ་རྗེ་དམ་ཚིག་ཧྲྀ་ད་ཡ་མི་ནི་སྙིང་ལ། པྲ་བྷེ་ཤཱ་ནི་ཕབ་ནས་ཌིཌྷ་ཏིཥྛ་ནི་གནས་ཤིང་བརྟན་པའོ། །
བཅུ་དྲུག་པ་ནི། དེ་ནས་འདིས་ཞེས་སོགས་ཏེ། བདུན་བརྒྱུད་རིགས་ནི་ཁའུ་པ་མར་གྱི་རྒྱུད་བུ་ཚ་ལ་སོགས་པ་ལ་བྱེད། སྣུར་པ་སྒྲུབ་པ་པོ་མ་གཏོགས་པ་ཡར་གྱི་བདུན་བརྒྱུད་དེ་ཕ་མེས་ལ་སོགས་པ་བདུན་བརྒྱུད་ལ་བྱེད་དོ། །
བཅུ་བདུན་པ་ནི། ཁྱོད་ཀྱིས་སྲོག་ཆགས་བསད་མི་བྱ། །
ཞེས་སོགས་སོ། །
འདིར་དགེ་བསྙེན་གྱི་བསླབ་གཞི་ལྔ་བསྲུང་དགོས་པར་གསུངས་ཤིང་། རྡོ་རྗེ་རྩེ་མོ་ལས་ཀྱང་དེ་ལྟར་གསུངས་པས་སྔགས་པ་ཁྱིམ་པ་ཡིན་ན་ཡང་དགེ་བསྙེན་གྱི་བསླབ་གཞི་ལྔ་ངེས་པར་བསྲུང་དགོས་ཞེས་བླ་མ་མུས་པ་ཆེན་པོ་གསུངས་ཤིང་། རྩ་ལྟུང་འཁྲུལ་སྤོང་དང་མངོན་རྟོགས་ལྗོན་ཤིང་གི་དགོངས་པ་ཡང་འདི་ཉིད་དུ་སྣང་ངོ་། །
གདོན་གྱི་ལས་སོགས་བྱ་བ་མིན་ནི་རང་གི་དངོས་གྲུབ་ལ་བར་ཆད་མི་བྱེད་ན། གཞན་གྱི་འདྲེ་རྒོད་གཟིར་བ་དང་། ཕུར་བུས་གདབ་པ་སོགས་མི་བྱའོ། །
མུ་སྟེགས་ཅན་ལ་ཡང་སྨད་པར་མི་བྱ་སྟེ། རྣམ་སྣང་མངོན་བྱང་ལས། རྣམ་པར་སྣང་མཛད་རིང་བའི་རྒྱུར་གསུངས་པའི་ཕྱིར་རོ། །

མདོར་ན་སྤང་བླང་གི་དམ་ཚིག་ལ་ཡིད་གཉིས་དང་སོམ་ཉི་དང་ཐེ་ཚོམ་མི་བྱ་སྟེ། དེར་མ་ཟད་བདག་གི་དེ་ཁོ་ན་ཉིད་དང་། སྔགས་ཀྱི་དེ་ཁོ་ན་ཉིད་དང་། སོགས་ཀྱིས་སྒྲས་བསྡུས་པ་དེ་དག་སྟོན་པའི་བླ་མ་ལ་ཡང་དེ་བཞིན་དུ་ཡིད་གཉིས་སོགས་མི་བྱའོ། །
གཉིས་པ་དབང་ལ་གཉིས་ཏེ། དབང་བསྐུར་བ་དང་། རྗེས་བླ་མ་ལ་མཆོད་པ་ཕན་ཡོན་དང་བཅས་པ་བསྟན་པའོ། །
དང་པོ་ནི། སློབ་མ་སྔར་གྱི་དམ་ཚིག་དེ་དག་ལ་མོས་པ་བརྟན་པོ་དང་ལྡན་པས་དམ་ཚིག་བསྲུང་བར་དམ་བཅས་ནས། དབང་གི་དངོས་གཞི་བསྐུར་བར་བྱའི། དམ་ཚིག་བསྲུང་མི་ནུས་པ་ནི་འཇུག་པ་ཙམ་བྱས་ནས་བཏང་ངོ་། །
དེའང་ཚེ་ལྡན་གྱི་དབང་དུ་བྱས་ཀྱིས། ཚེ་འདས་ལ་ནི་དབང་མཐའ་དག་བསྐུར་བར་གསུངས་སོ། །
འདིས་ཚེ་འདས་ལ་དབང་བསྐུར་བ་ནི་སྡིག་པ་སྦྱོང་བའི་ཐབས་ཙམ་ཡིན་གྱིས་སྡོམ་པ་སྐྱེ་བ་མ་ཡིན་པར་གསལ་ལོ། །
དབང་གི་དངོས་གཞི་ཇི་ལྟར་བསྐུར་ན། འདི་ལ་སྔགས་ཀྱི་དབང་བུམ་པ་ལ་སོགས་ཀྱི་དབང་བཅུ། ཐབས་ཤེས་རབ་ཀྱི་དབང་། རིན་ཆེན་སྣ་བདུན་གྱི་དབང་སྟེ་བཅུ་དགུ་ཡོད་པ་ལས། དང་པོ་ནི། སརྦ་བིད་ཀྱིས་སྔར་སྔགས་ཀྱི་ཕྲེང་བའི་སྐབས་སུ་བཤད་པ་ཅི་བཞིན་གྱི་དབང་བསྐུར་སྟེ། རྩ་རིག་ལ་སོགས་པ་སྔགས་བཅུ་གསུམ་མོ། །
དེ་ནས་བུམ་པ་ལ་སོགས་པའི་དབང་རྫས་ཇི་སྙེད་པ་མང་པོ་སྟེ་བཅུ་ཐོགས་པས་བུམ་པ་ལ་སོགས་པ་བཅུ་པོ་རྣམས་ཀྱི་དབང་བཅུ་ཅི་དགར་བསྐུར་ཏེ། སྔགས་རྣམས་ནི་ཕྱག་རྡོར་ནས་འབྱུང་ངོ་། །
དེ་ནས་ལག་ཏུ་རྡོ་རྗེ་དང་དྲིལ་བུ་བྱིན་ནས་ཐབས་དང་ཤེས་རབ་ཀྱི་དབང་བསྐུར་རོ། །
དེ་ནས་འཁོར་ལོ་ལ་སོགས་པའི་རིན་ཆེན་སྣ་བདུན་ཐོགས་ལ་གནས་སྐབས་སུ་མི་དབང་དབང་ཕྱུག་འཁོར་ལོས་སྒྱུར་བའི་གོ་འཕང་ཐོབ་པ་དང་། མཐར་ཐུག་སྡིག་པ་གཞོམ་པའི་ཕྱིར་དབང་བདུན་ནི་བསྐུར་བར་བྱའོ། །
འདི་ལ་བུམ་པ་དངོས་སུ་སྨོས་པས་རིན་པོ་ཆེའི་ཅོད་པཎ་དང་། དར་གྱི་ཅོད་པཎ་སོ་སོར་བྱས་ཏེ་སོགས་ཁོངས་ནས་བཅུ་བསྡུས་ནས་སྔགས་དབང་མ་གཏོགས་པའི་དབང་བཅུ་དགུ་གསུངས་པའང་ཡོད་མོད་ཀྱི། འཁོར་ལོ་ལ་སོགས་རིན་ཆེན་བདུན་ཐོགས་ལ། །
ཞེས་པའི་ཚིག་འགྲོས་དང་བསྟུན་ན། སྔ་མ་ཉིད་འཐད་པའི་ཕྱོགས་སུ་སྣང་ངོ་། །
བུམ་པ། རིགས་ལྔའི་ཅོད་པཎ། རིན་པོ་ཆེའི་ཅོད་པཎ་དང་དར་དཔྱངས། ཕྱག་རྒྱ་ལྔ། མིང་། ཕྲིན་ལས། ཆོས་ཀྱི་འཁོར་ལོ། བདག་པོ། གཟུངས། གསང་བའི་དབང་རྣམས་ནི་བུམ་པ་ལ་སོགས་པའི་དབང་བཅུའོ། །
གཉིས་པ་ནི། སྔགས་བསྒྲུབ་ཕྱིར་ན་མོས་ལྡན་སློབ་མ་ལ་ཞེས་སོགས་ཏེ། ཚེ་འདིའི་བདེ་བ་མ་ལུས་དང་། །
ཞེས་སོགས་ཀྱི་བཀའ་བསྒོས་ནས་སློབ་མས་བླ་མ་ལ་ཕྱག་འཚལ་ནས་ཡོན་ཕུལ་བ་སྟེ་གོ་སླའོ། །
སྐབས་འདིར་རྩ་སྐྱ་པས་ཆོས་བཤད་པའི་རྗེས་གནང་། དངོས་གྲུབ་བསྒྲུབ་པ་སྔགས་ཀྱི་རྗེས་གནང་། ཕྲིན་ལས་ཐམས་ཅད་བསྒྲུབ་པ་བཀའི་རྗེས་གནང་དང་གསུམ་མཛད་པར་སྣང་ཡང་འདིར་མི་གསལ་ཞིང་། ཁ་ཅིག ཚེ་དཔག་མེད་ཀྱི་སྐབས་ནས་བཤད་པའི་བཀའི་དབང་བསྐུར་བ་འདིར་བྱེད་པ་ནི་མི་འཐད་དེ། སྐབས་དེར་དམ་ཚིག་དང་བཀའི་དབང་བསྐུར་བ་གཉིས་གསུངས་པའི་དམ་ཚིག་གི་དབང་དང་འདིར་བསྟན་པའི་བཀའ་བསྒོ་བ་གཉིས་དོན་གཅིག་ཏུ་སྣང་བས་བཀའ་བསྒོ་བ་དང་། བཀའི་དབང་བསྐུར་བ་གཉིས་དོན་མི་གཅིག་པའི་ཕྱིར་རོ། །
གསུམ་པ་རས་བྲིས་ལ་བརྟེན་པའི་དངོས་གྲུབ་ལ་གཉིས་ཏེ། སྡུད་པ་པོའི་མཚམས་སྦྱོར་དང་། གཞུང་དངོས་སོ། །
དང་པོ་ནི། དེ་ནས་བཅོམ་ལྡན་འདས་ཀྱིས་ཞེས་སོགས་སོ། །
གཉིས་པ་ལ་གསུམ་སྟེ། རྟེན་རས་བྲིས་བྲི་བ། རྟེན་རྫོགས་པ་ལ་རབ་གནས་བྱ་བ། དེ་ལ་སྒྲུབ་པའོ། །

དང་པོ་ནི། རས་ལ་བཅོམ་ལྡན་འདས་ཞེས་སོགས་ཏེ། ཤཱཀ་ཐུབ་སེར་པོ་ཆོས་འཆད་ཀྱི་ཕྱག་རྒྱ་ཅན། སྤྱན་རས་གཟིགས་ནི་གཡས་མཆོག་སྦྱིན་དང་། གཡོན་པདྨ་བསྣམས་པ། ཕྱག་ན་རྡོ་རྗེ་ནི། སྔོ་སྐྱ་གཡས་རྡོ་རྗེ་ཐུགས་ཁར་འཛིན་ཅིང་། གཡོན་དྲིལ་བུ་དཀུར་བརྟེན་པའོ། །
རང་གི་ལྷ་ལ་བརྟེན་པར་བྲི་བ་ནི། སྤྱན་རས་གཟིགས་ཀྱི་འོག་ཏུ་རྟ་མགྲིན་དམར་པོ་ཞལ་གཅིག་ཕྱག་གཉིས་སྤྱི་བོར་རྟ་མགོ་ལྗང་གུས་བརྒྱན་པ། གཡས་རྡོ་རྗེས་མཚན་པའི་བེ་ཅོན་ཐུགས་ཀར་འཛིན་ཅིང་གཡོན་སྡིག་མཛུབ་དཀུར་བསྒྲེང་བའོ། །
ཕྱག་རྡོར་གྱི་འོག་ཏུ་འཇིག་རྟེན་གསུམ་རྒྱལ་སྔོ་ནག་ཤིན་ཏུ་ཁྲོས་པ་ཕྱག་གཉིས་ཀྱིས་རང་གི་སྙིང་ཁར་ཧཱུྃ་མཛད་ཀྱི་ཕྱག་རྒྱས་རྡོ་རྗེ་དང་དྲིལ་བུ་འཛིན་པའོ། །
དེ་བཞིན་གཤེགས་པ་བཞི་ནི་རྡོ་རྗེའི་སྐྱིལ་ཀྲུང་། སྤྱན་རས་གཟིགས་དང་། ཕྱག་ན་རྡོ་རྗེ་ནི་ཕྱེད་ཀྲུང་། རྟ་མགྲིན་དང་གསུམ་རྒྱལ་ནི་གཡོན་བརྐྱང་གཡས་བསྐུམ་དུ་བཞུགས་པའོ། །
གཞན་རྣམས་ནི་གོ་སླའོ། །
གཉིས་པ་ནི། བྲིས་ཟིན་པའི་རྗེས་དེ་ནས། ཡོ་བྱད་ཚོགས་པར་བྱས་ཏེ་རབ་གནས་ཀྱི་ཆོ་ག་ཚང་བར་བྱས་ལ་དངོས་གཞིའི་སྐབས་སུ་རི་མོའི་སྐུ་གཟུགས་དེ་ལ་དམ་ཚིག་པ་བསྐྱེད། ཡེ་ཤེས་པ་བཅུག་ནས་མཆོད་པ་ཅི་འབྱོར་པས་མཆོད་དེ། ཨོཾ་ཙཀྵུ་ཞེས་སོགས་ཀྱིས་བདག་ཉིད་ཀྱི་སྤྱན་དབྱེ་བར་བྱ་ཞིང་། མཆོད་བསྟོད་རྫོགས་པར་བྱས་ལ། བདེན་པའི་བྱིན་གྱིས་བརླབ་པར་དམིགས་པར་བྱ་བ་ནི། དཀོན་མཆོག་གསུམ་གྱི་བདེན་པའི་བྱིན་གྱིས་རླབས་ཀྱིས་འཇིག་རྟེན་གྱི་ཁམས་མ་ཞིག་གི་བར་དུ། བདག་ཅག་གི་རྟེན་ལ་གནས་པར་གྱུར་ཅིག དངོས་གྲུབ་ཐམས་ཅད་སྩོལ་ཅིག བར་དུ་གཅོད་པ་ཐམས་ཅད་ཞི་བར་གྱུར་ཅིག ཅེས་བརྗོད་ཅིང་མེ་ཏོག་དོར་བའོ། །
དེ་ནས་སྐུ་གཟུགས་དེའི་ཐུགས་ཁར་སྔགས་བཀོད་ལ། རྩ་རིག་དང་ལས་ཐམས་ཅད་པའི་སྔགས་བཟླས་པས་མཚན་མ་ཞིག་མཐོང་ན་ནི་ཞེས་སོགས་ནི་གོ་སླའོ། །
གསུམ་པ་ལ་བཞི་སྟེ། བསྙེན་པ། ཉེ་བསྙེན། སྒྲུབ་པ། སྒྲུབ་པ་ཆེན་པོའོ། །
དང་པོ་ནི། སྒྲུབ་པ་པོ་རྟག་ཏུ་རས་བྲིས་ཀྱི་མངོན་སུམ་དུ་འདུག་ནས་ཀྱང་། འཇིག་རྟེན་གསུམ་ལས་རྣམ་རྒྱལ་གྱིས། བདག་བསྲུང་བ་ལ་སོགས་པའི་སྲུང་འཁོར་བསྡུས་པ་བྱས་ནས་ཀྱང་། བདག་གི་དེ་ཉིད་ལྷའི་རྣལ་འབྱོར་རྫོགས་པར་དྲན་པར་བྱས་ཤིང་རས་བྲིས་དམིགས་ཡུལ་དུ་བཞག་ནས་ཕྱག་རྒྱ་སྟོན་ཅིང་། དངོས་གྲུབ་ཀྱི་མཚན་མ་མ་བྱུང་གི་བར་དུའམ། གྲངས་ཀྱི་བསྙེན་པ་འབུམ་ཕྲག་གསུམ་མམ། ཡང་ན་འབུམ་ཕྲག་དྲུག་རྩ་རིག་བཟླས་པར་བྱའོ། །
གཉིས་པ་ནི། དེ་ནས་དབེན་པའི་གནས་སུ་ཞེས་སོགས་སོ། །
གསུམ་པ་ནི། དེ་ནས་བཟླས་པའི་མཇུག་ཏུ་ནི། རས་བྲིས་ཀྱི་དཀྱིལ་འཁོར་སྔ་མ་བཞིན་དུ་བསམས་ལ་ཞེས་པའམ། ཡང་ན་ཏིང་ངེ་འཛིན་གྱི་དཀྱིལ་འཁོར་སྔ་མ་རྡུལ་ཚོན་གྱི་དཀྱིལ་འཁོར་བཞིན་དུ་བསམས་ལ། རས་བྲིས་ལ་མཆོད་པ་རྒྱ་ཆེན་བྱས་ནས་ཀྱང་ཞེས་སོགས་སོ། །
བཞི་པ་ནི། ཕྱག་མཚན་དངོས་གྲུབ་ལ་སོགས་བླང་། །
ཞེས་སོགས་ཏེ་གོ་སླའོ། །
བཞི་པ་ངན་སོང་གི་སྡིག་པ་སྦྱོང་བའི་ཐབས་ཀྱི་བྱེ་བྲག་བསྟན་པ་ལ་བཞི་སྟེ། ལྷའི་དབང་པོ་བརྒྱ་བྱིན་གྱིས་བཅོམ་ལྡན་འདས་ལ་ཞུས་པ་དང་། བཅོམ་ལྡན་འདས་ཀྱིས་བཀས་གནང་བ་དང་། ངན་སོང་གི་སྡིག་པ་སྦྱོང་བའི་ཐབས་བཤད་པའི་གཞུང་དངོས་དང་། དེའི་ཕན་ཡོན་བསྟན་པའོ། །
དང་པོ་ནི། དེ་ནས་ལྷ་ཐམས་ཅད་ཀྱི་དབང་པོ་བརྒྱ་བྱིན་གྱིས་ཞེས་སོགས་སོ། །
གཉིས་པ་ནི། བཅོམ་ལྡན་འདས་ཀྱིས་ཞེས་སོགས་སོ། །

གསུམ་པ་ལ་དགུ་སྟེ། ཀུན་རིག་རྩ་བའི་དཀྱིལ་འཁོར་དུ་དབང་བསྐུར་ཏེ་སྡིག་པ་སྦྱང་བ་དང་། ཀུན་རིག་རྩ་བའི་དཀྱིལ་འཁོར་དུ་དབང་བསྐུར་ཏེ་མཆོད་རྟེན་གྱི་དབུས་སུ་བཞག་སྟེ་སྡིག་པ་སྦྱང་བ་དང་། དབང་བསྐུར་ཏེ་དྲི་གཙང་ཁང་དུ་བཞག་པས་སྡིག་པ་སྦྱང་བ་དང་། མཆོད་རྟེན་བྱ་བས་སྦྱང་བ་དང་། བཟླས་པ་བྱ་བས་སྦྱང་བ་དང་། སྦྱིན་སྲེག་བྱ་བས་སྦྱང་བ་དང་། རོ་བསྲེགས་ཏེ་སྡིག་པ་སྦྱང་བ་དང་། རྟེན་མེད་པ་ལ་སྡིག་པ་སྦྱང་བ་དང་། ཕྱིར་བཟློག་གིས་སྡིག་པ་སྦྱང་བའོ། །
དང་པོ་ལ་གཉིས་ཏེ། རྟེན་རོ་ཡོད་པ་ལ་སྦྱང་བ་དང་། རྟེན་མེད་ན་གཟུགས་བརྙན་ལ་དབང་བསྐུར་ཏེ་སྡིག་པ་སྦྱང་བའོ། །
དང་པོ་ནི། དེ་ནས་དཀྱིལ་འཁོར་བྲིས་ནས་ནི། །
ཞེས་སོགས་ཏེ། ས་ཆོག་ནས་བརྩམས་ཏེ། དཀྱིལ་འཁོར་བྲི་བ་དང་། བདག་གི་རྣལ་འབྱོར་དང་། བུམ་པ་ལ་བཟླས་པ་དང་། མདུན་བསྐྱེད་ལ་བདག་མདུན་ཐ་མི་དད་དུ་བསྒྲུབ་པའི་བར་རྫོགས་པར་བྱས་ལ། རྟེན་རོ་དེ་བགེགས་སྦྱོང་བ། རྟེན་བསྐྱེད་པ། རྟེན་དགུག་པ། སྡིག་པ་བྲལ་བ་དང་བཞི་བྱས་ནས། སྔ་མ་བཞིན་དུ་འཇུག་པ་དང་། དབང་རྫོགས་པར་བསྐུར་ཏེ། དེའི་ཕན་ཡོན་ནི། དེ་ནས་སྡིག་པ་ཀུན་སྦྱངས་ཏེ། །
ཞེས་སོགས་སོ། །
གཉིས་པ་ནི། དེ་ཡི་གཟུགས་བརྙན་བྲི་བའམ། །
ཞེས་སོགས་ཏེ་གོ་སླའོ། །
གཉིས་པ་ནི། དེ་ནས་རྣལ་འབྱོར་ཅན་གྱིས་ནི། །
ཞེས་སོགས་ཏེ། རྟེན་རོ་ཡོད་པ་ལ་སྦྱང་བར་མི་འདོད་པའམ། རོ་མེད་ན་སཱཙྪ་འདེབས་པར་མི་འདོད་པའི་དབང་དུ་བྱས་པ་སྟེ། སྔ་མ་བཞིན་དུ་དབང་ཐམས་ཅད་བསྐུར་ལ། ཁྱད་པར་རྟེན་དེ་ལྷ་དཔའ་བོ་གཅིག་པའམ་དཀྱིལ་འཁོར་རྫོགས་པར་བསྐྱེད་ནས། དེ་ལ་ཡེ་ཤེས་པ་སྤྱན་དྲངས་ནས་མཆོད་པས་མཆོད་དེ་མཆོད་རྟེན་གྱི་དབུས་སུ་བཞག་པར་བྱའོ། །
ལྷག་མ་རྣམས་ནི་སྔ་མ་བཞིན་ནོ། །
གསུམ་པ་ནི། རང་གི་ལྷའམ་ལྷ་གཞན་གྱི་ཞེས་སོགས་ཏེ། རོ་ཡོད་པའམ། མེད་ཀྱང་གཟུགས་སུ་བྲིས་པ་ནི་ཅིས་ཀྱང་དགོས་ཏེ། དེ་སྦྱང་བ་དང་། མཆོད་རྟེན་དུ་འཇོག་པ་དང་། སཱཙྪ་བྱེད་པ་ཡང་མི་འདོད་ཅིང་། རང་གི་ཁྱིམ་དུ་འཇོག་པར་འདོད་པའི་དབང་དུ་བྱས་པ་སྟེ་དེ་ལ་སྔར་བཞིན་དབང་བསྐུར་ལ། ཁྱད་པར་རྒྱུད་འདི་དང་། རྒྱུད་གཞན་ནས་འབྱུང་བའི་སྔགས་མང་པོ་གསེར་རམ། དངུལ་ལམ། གུར་གུམ་གྱིས་བྲིས་པ་དེའི་སྙིང་ཁར་གདགས་ཏེ། རྟེན་དེ་གོས་དང་། དྲི་ལ་སོགས་པས་བརྒྱན་ཏེ་ལྷར་བསྐྱེད། ཡེ་ཤེས་པ་བཀུག་ལ་ཇི་ལྟར་གྲུབ་པས་མཆོད་ནས་བསྟོད་དེ། རང་གི་ཁྱིམ་གྱི་ཕྱོགས་ཅིག་དབེན་པའམ་དྲི་གཙང་ཁང་དྲིས་བྱུགས་པར་བཞག་ལ་དུས་ནར་མར་ལྷ་བསྐྱེད་པའི་རྟེན་དེ་ལ་མཆོད་བསྟོད་བྱེད་ཅིང་བཞག་གོ །ལྷག་མ་ཐམས་ཅད་ནི་སྔ་མ་བཞིན་ནོ། །
བཞི་པ་ནི། དེ་ཡི་མིང་ནས་སྨོས་ནས་ནི། །
ཞེས་སོགས་ཏེ། སྔགས་ལ་མིང་སྤེལ་ཚིག་ཏུ་བྱས་པའི་གཟུངས་སྙིང་དུ་བཅུག་སྟེ། མཆོད་རྟེན་བཏབ་པའོ། །
ལྔ་པ་ནི། དེ་ཡི་མིང་ནས་བརྗོད་ནས་ནི། །
ཞེས་སོགས་ཏེ། བདག་གི་རྣལ་འབྱོར་དང་ལྡན་པའི་སྙིང་ཁར་ཟླ་བ་ལ་མཐའ་སྐོར་དུ་རྩ་རིག ནང་དུ་གཙོ་བོ་གང་ཡིན་གྱི་སྔགས་བཀོད་ལ་ཕྱག་ན་རྡོ་རྗེའི་སྐབས་ནས་བཤད་པ་བཞིན་དེ་ལས་འོད་ཟེར་འཕྲོས་པས་ཚེ་ལས་འདས་པས་གཙོར་བྱས་པའི་ངན་སོང་ཐམས་ཅད་རབ་ཏུ་ཞི་སྟེ། སེམས་ཅན་དམྱལ་བ་དང་། བྱོལ་སོང་དང་། ཡི་དྭགས་སུ་སྐྱེས་པའི་སེམས་ཅན་ཐམས་ཅད་གྲོལ་བར་བདག་ཉིད་ཀྱིས་རབ་ཏུ་ཤེས་སོ། །
འཇིག་རྟེན་གྱི་ཁམས་ཐམས་ཅད་སྣང་བར་བྱས་ཏེ། སྣང་བར་བྱས་ནས་ཀྱང་། སངས་རྒྱས་ཀྱི་མཛད་པ་བཅུ་གཉིས་ཀྱི་ཚུལ་དུ་བྱས་ནས། དེ་བཞིན་གཤེགས་པ་ཐམས་ཅད་ཀྱི་ཐུགས་ཀྱི་ཆོས་ཀྱི་ཡི་གེ་དེ་ཉིད་དུ་ཞུགས་པར་གྱུར་ཏོ་ཞེས་བསམ་ཞིང་། རྒྱུད་ནས་འབྱུང་བའི་སྔགས་ཐམས་ཅད་དང་། གཙོ་བོར་རྩ་བའི་རིགས་པ་བཟླས་པར་བྱའོ། །

དྲུག་པ་ནི། དེ་ཡི་མིང་ནས་བརྗོད་ནས་ཀྱང་། །
ཞེས་སོགས་ཚིགས་སུ་བཅད་པ་བརྒྱད་དེ། འདི་དང་ཚེ་དཔག་མེད་ནས་ཚིགས་སུ་བཅད་པ་བཅུ་གསུམ་གྱིས་ཚེ་འདས་ཀྱི་ལས་གཙོ་བོར་བསྟན་ཅིང་། ཚེ་ལྡན་ལ་ཞར་ལ་སྦྱར་བར་བསྟན་ལ། འཁོར་ལོས་སྒྱུར་བ་དང་མེ་ལྟར་འབར་བ་གཉིས་ནས་ཚེ་ལྡན་གྱི་བྱ་བ་བསྟན་ཏེ། ཆོ་ག་ནི་ཁྱད་པར་མེད་དོ། །
དེ་ལ་བཞི་སྟེ། ཞི་བ་དང་། རྒྱས་པ་དང་། དབང་དང་། དྲག་པོའོ། །
དེ་དག་ཀྱང་དཀྱིལ་འཁོར་དང་མ་འབྲེལ་ན་ནི་ཕྱོགས་ཤར་དུ་ཞི་བ། བྱང་དུ་རྒྱས་པ། ནུབ་ཏུ་དབང་། ལྷོར་དྲག་པོའི་ཐབ་བརྩིགས་ལ་སྒྲུབ་པ་པོའི་ཁ་ཡང་ཞི་བ་ལ་ཤར་དུ་སྟེ། དེ་བཞིན་དུ་དེ་དག་གི་ཕྱོགས་སུ་བལྟའོ། །
དཀྱིལ་འཁོར་དང་འབྲེལ་ན་དཀྱིལ་འཁོར་གྱི་ནུབ་ཏུ་ཞི་བའི་ཐབ་བཅས་ལ་ཁ་ཤར་དུ་བལྟ། དེ་བཞིན་དུ་ཐམས་ཅད་སྒྲུབ་པ་པོ་དཀྱིལ་འཁོར་ལ་ཕྱོགས་ཏེ་བལྟ་བས་ལྷོར་རྒྱས་པ་ཁ་བྱང་དུ་བལྟ། ཤར་དུ་དབང་ཁ་ནུབ་ཏུ། བྱང་དུ་དྲག་པོའི་ཐབ་བཅས་ལ་ཁ་ལྷོར་བལྟའོ། །
དེ་ལ་ཞི་བའི་སྦྱིན་སྲེག་ནི་གཙོ་བོ་ཡིན་ལ། ལྷག་མ་གསུམ་ནི། ཅི་གྲུབ་པ་ཉམས་སུ་བླང་ངོ་། །
དེའང་ཞི་བ་རྟོགས་ན་འོག་མ་གསུམ་ཞར་ལ་རྟོགས་པར་འགྱུར་རོ། །
དེ་ལ་དགུ་སྟེ། ཐབ་བཅའ་བ་དང་། བུད་ཤིང་བཤམ་པ་དང་། མཆོད་པ་ལ་སོགས་པ་རྒྱན་དགྲམ་པ་དང་། བསྲེག་རྫས་དང་། སྒྲུབ་པ་པོའི་ཡན་ལག་དང་། མེ་སྦར་བ་དང་། འཇིག་རྟེན་པའི་མེ་ལྷ་དང་། འདས་པའི་ལྷ་སྤྱན་དྲངས་ཞིང་མཆོད་བསྟོད་སོགས་སྦྱང་བ་དང་། མཇུག་གི་བྱ་བ་དང་། ཕན་ཡོན་ནོ། །
དང་པོ་ནི། ཚེ་དཔག་མེད་ནས་འབྱུང་བ། མདོར་ན་ཐིག་ནི་བཏབ་ནས་ཀྱང་། །
ཆོ་ག་བཞིན་དུ་བྲི་བར་བྱ། །
དེ་ནི་མཐོང་བ་བརྒྱུད་པས་ཤེས་སོ། །
ལྷ་ཡི་བུ་རྣམས་ཞི་བ་ཡི། །
ཧོམ་ཁུང་བར་མ་ཐ་མ་མཆོག །ཁྲུ་གང་ཁྲུ་དོ་ཁྲུ་བཞི་པའི། །
ཟླུམ་པོ་ཉིད་དུ་བྱས་ནས་ནི། །
དེ་ནི་དབྱིབས་སོ། །
དེ་ཡི་དབུས་སུ་འཁོར་ལོ་ནི། །
རྩིབས་བརྒྱད་འོད་ཟེར་དཀའ་པོ་བྲི། །
དེ་ནས་རོ་སྲེག་སྐབས་ནས་འབྱུང་བ་ལྟེ་བར་རིགས་ལྔའི་མཚན་མ་དང་། སེམས་དཔའ་བཅུ་དྲུག་བྲི། དེ་ནས་སོར་བཞི་སྐྱེད་པ་ལ་ཁོར་ཡུག་གི་རྡོ་རྗེ་རྩེ་ལྔ་པ་འོད་ཟེར་དཀར་པོ་དང་ལྡན་པ་བྲི། དེ་ནས་རྡོ་རྗེ་རྒྱ་གྲམ་དང་། དེ་ནས་སོར་གཉིས་སྨད་པ་དང་། ཡང་སོར་གཉིས་པོ་སྨད་པ་ལ། རྡོ་རྗེ་རིན་ཆེན་ཆུ་སྐྱེས་མཆོག །དེའི་ཕྱི་རོལ་གྱི་ལྷ་སྣམ་ལ། དེ་ནས་སྡིག་པ་གཞོམ་པའི་ཕྱིར། །
ཕྱག་རྒྱ་སྣ་ཚོགས་བཞག་པར་བྱ། །
ཞེས་པ་སྟེ། བྱང་ཆུབ་སེམས་དཔའ་དང་། ཉན་ཐོས་དང་རང་རྒྱལ་རྣམས་ཀྱི་མཚན་མ་བྲི། སྒོ་བཞིར། ཕྱིའི་རྡོ་རྗེའི་རིགས་རྣམས་ནི། །
ཕྱག་རྒྱ་རྣམས་ནི་ཕྱི་རིམ་བྲི། །
དེ་ནས་སྒོ་བྱ་བའམ་ཡང་ན། །
ཟླུམ་པོ་ཉིད་ལ་འཁོར་ཡུག་ལ། །
གཟའ་དང་སྐར་མའི་མཚན་མ་ལ། །
དེ་ལྟར་འཇིག་རྟེན་སྐྱོང་བ་རྣམས། །
ཞེས་པས་བསྟན་ཏེ། ཁོར་ཡུག་ལ་ལྷ་ཆེན་བརྒྱད། ཀླུ་ཆེན་བརྒྱད། གཟའ་བརྒྱད། ཕྱོགས་སྐྱོང་བ་བཅུ། འཇིགས་བྱེད་དགུ། རྒྱལ་ཆེན་བཞི། རྒྱུ་སྐར་ཉི་ཤུ་རྩ་བརྒྱད་རྣམས་མིང་ངམ། བརྡའམ། ཐིག་ལེར་བྲི་བར་བྱའོ། །
དེ་ནས་མེ་ལྟར་འབར་བ་ནས། །
བུད་ཤིང་ཞོ་དང་ལྡན་པ་ལ། །
དྲི་ཆུས་བཀུས་པས་ཤེས་པར་བྱ། །
ཞེས་པ་སྟེ། བུད་ཤིང་མཛེས་པར་བཤམ་པར་བྱ། དེ་ནས་རྒྱན་དགྲམ་པ་ནི་གཙོ་བོ་རི་མོ་ལུགས་མའང་རུང་། རྡོ་རྗེ་ཅན་དང་ལྷན་ཅིག་བཞག །བྱ་དང་བུམ་པ་བཀང་བ་དང་། །
གཏོར་མ་ལྷ་བཤོས་རབ་བཀང་བཞག །ཞེས་པ་སྟེ་དེ་དག་ཀྱང་མེ་ལྟར་འབར་བ་ནས་ཀྱང་། བདུག་སྤོས་མེ་ཏོག་མར་མེ་རྣམས་ཀྱང་བཞག །མཆོད་པ་བྱ་བའི་ཕྱིར་ནི་བླ་རེ་དང་། །

གདུགས་དང་རྒྱལ་མཚན་རྔ་ཡབ་ལ་སོགས་བཞག །ནངས་རེ་ག་བུར་བཅས་པའི་དྲི་ཞིམ་དང་། །
ཙན་དན་ལ་སོགས་པ་ཡི་བྱུག་པས་བྱུག །ཅེས་པས་རྒྱན་དགྲམ་པའོ། །
བསྲེག་རྫས་ནི་ཀུན་རིག་ནས། ཏིལ་དང་ཡུངས་ཀར་འབྲས་རྣམས་དང་། །
ར་ཡི་འོ་མ་ལྡན་པ་དང་། །
དྲི་ཡིས་བཀུས་པའི་ཡམ་ཤིང་གིས། །
ཆོ་ག་བཞིན་དུ་སྦྱིན་སྲེག་བྱ། །
ཞེས་པ་དང་། །
ཚེ་དཔག་མེད་ཉིད་ཀྱིས། དེ་ཡི་མིང་དང་ཡུངས་ཀར་གྱིས། །
བརྒྱ་ཕྲག་སྟོང་དུ་བསྲེགས་བྱས་ན། །
ངན་སོང་ཀུན་ལས་ཐར་བར་འགྱུར། །
དེ་ཡི་ཤ་དང་རུས་པ་དང་། །
སྐྲ་དང་ཐལ་བ་ལ་སོགས་པས། །
ཆོ་ག་དེ་དང་འདྲ་བར་ནི། །
སྦྱིན་སྲེག་བྱས་ན་ངན་སོང་ཡང་། །
ཀུན་ལས་རྣམ་པར་ཐར་བར་འགྱུར། །
མར་དང་འོ་མ་སྦྲང་རྩི་ཅན། །
འབྲས་ཡོས་ཡུངས་མར་བསྲེས་པ་དང་། །
དེ་ཡི་རུས་པ་ཤ་ལ་སོགས། །
མེད་ན་མིང་ནས་སྨོས་ཏེ་བྱ། །
ཞེས་པས་བསྲེག་རྫས་བསྟན་ནོ། །
དེ་ནས་སྒྲུབ་པ་པོའི་ཡན་ལག་ནི། དཀར་པོའི་གོས་ནི་གྱོན་ནས་ཀྱང་། །
སངས་རྒྱས་གཟུགས་ཅན་མི་འཇིགས་པས། །
ངན་སོང་རྒྱུད་ན་གནས་པ་ཡི། །
སེམས་ཅན་རྗེས་སུ་དྲན་བྱེད་ཅིང་། །
ཞེས་བྱ་བ་དང་། འཁོར་ལོས་སྒྱུར་བ་དང་། མེ་ལྟར་འབར་བ་ནས་ཀྱང་བསྟན་པ་བཞིན་ཏེ། རྒྱན་ལ་སོགས་པ་དཀར་པོར་བྱས་བྱང་ཆུབ་ཀྱི་སེམས་དང་ལྡན་པས་རྡོ་རྗེ་སྐྱིལ་ཀྲུང་ངམ། སེམས་དཔའི་འདུག་སྟངས་ཀྱིས་གནས་པ་བདག་གི་རྣལ་འབྱོར་དཔའ་བོ་གཅིག་པ་བསྙེན་པ་བཞིན་བསྒོམ་པར་བྱའོ། །
དེ་ནས་མེ་སྦར་བ་ནི། ཡམ་ཤིང་གིས་མེ་སྦར་ཏེ། མེ་ལྟར་འབར་བ་ནས། འདབ་བདུན་མེ་ཏོག་འབྲས་བུ་རྣམས། །
ཞོ་དང་ལྡན་པའི་ཡམ་ཤིང་གིས། །
དེ་དག་ཐབ་ཁུང་ཁྱད་པར་ལས། །
རང་གི་སོར་གྱི་གཞལ་བྱ་ཞིང་། །
ཉི་ཤུ་རྩ་བརྒྱད་མན་ཆད་མཆོག །བཅུ་བདུན་སོར་ནི་བར་མ་སྟེ། །
ཐ་མ་བཅུ་གཉིས་ཉིད་དུ་ཤེས། །
ཤིན་ཏུ་ཆུང་ན་སོར་བརྒྱད་དོ། །
བུད་ཤིང་ཞོ་དང་ལྡན་པ་ལ། །
དྲི་ཆུས་བཀུས་པས་ཤེས་པར་བྱ། །
བསྲེག་ཤིང་དེ་ལས་བྱུང་བའི་མེ། །
སྦར་ནས་དྲི་ཆུས་གཏོར་ནས་ནི། །
ཞེས་པའི་དོན་ཡམ་ཤིང་གིས་མེ་སྦར་ལ་དེ་ནས་བདུད་རྩི་འཁྱིལ་པའི་སྔགས་ཟློས་ཤིང་། ཐབ་དང་རྫས་ཐམས་ཅད་ལ་ཀུ་ཤའི་རྩེ་མོས་དྲི་ཆུས་གཏོར་ཞིང་བསངས་ལ། མཆོད་རྫས་ཐམས་ཅད་བདུད་རྩི་མཆོག་ཏུ་བསམ་པར་བྱའོ། །
དེ་ནས་འཇིག་རྟེན་དང་འཇིག་རྟེན་ལས་འདས་པ་མཆོད་པ་ནི། མེ་ལྟར་འབར་བ་ནས། པདྨ་དཀར་པོ་ཞལ་འདྲ་དགེ །པདྨ་ནོར་བུའི་རིལ་བ་ཐོགས། །
ལག་ན་དབྱུགས་པ་མཆོག་ཐོགས་པ། །
པདྨ་དཀར་པོའི་འདབ་སྟེང་འདུག །དེ་ལྟའི་མེ་ལྷ་བཀུག་ནས་ཀྱང་། །
མཆོད་ཡོན་བླངས་ཏེ་དབུལ་བར་བྱ། །
དེ་ནས་ཟླ་བ་དཀར་པོ་ལ། །
བཞུགས་པའི་འགྲོ་ཕན་སྤྱན་དྲངས་ཏེ། །
པདྨ་དཀར་པོ་ཤར་ཕྱོགས་སུ། །
བསམ་སྟེ་སྟེང་དུ་བཞག་པར་བྱ། །
དེ་ནས་དེ་ལྟར་བསམས་ནས་ཀྱང་། །
བསྒྲུབ་བྱ་རྟག་དུ་མདུན་བཞག་སྟེ། །
དེ་ཡི་ཉེས་པ་དྲངས་ནས་ནི། །
ཤིན་ཏུ་དཀྲིས་ཏེ་སྦར་བར་བྱ། །
ནངས་པར་སྔར་ནི་བརྩང་འགྱུར་ཅིང་། །
ཤིན་ཏུ་དྲི་ཞིམ་ལུས་བྱུགས་ལ། །
བདུད་རྩི་བཞིན་བསམ་སྦྱིན་སྲེག་བྱ། །
དམ་ཚིག་འདི་ནི་འདའ་བར་དཀའ། །
ལྷ་རྫས་བདུད་རྩི་བྲོ་ལྔ་ནི། །
དང་པོ་མེ་ལྷ་བརྟགས་བྱས་ལ། །
ཁྲོ་བོ་དེ་ནི་དེ་ལུས་ལ། །
སྤྱན་དྲངས་ནས་ནི་གཞུག་པར་བསམ། །
དེ་ནས་དང་པོ་ཁྲོ་བོ་ལ། །
བསྲེག་བྱ་ལན་གསུམ་དབུལ་བར་བྱ། །
དེ་ནས་དཀོན་མཆོག་གསུམ་ལ་དབུལ། །
དེ་ནས་མེ་ལྷ་ཉིད་ལ་གསུམ། །

དེ་ནས་རྡོ་རྗེ་སེམས་དཔའ་ལ། །
དེ་ནས་ལྷ་རྣམས་རེ་རེ་ལ། །
དེ་ནས་བགེགས་ལ་སོགས་ལ་འབུལ། །
ཡིད་དུ་འོང་བའི་ལྷ་ཡང་རུང་། །
དེ་ལ་དང་པོ་ཁྲོ་བོ་ཡི། །
སྔགས་ཀྱིས་ཡམ་ཤིང་སྦྱིན་སྲེག་བྱ། །
དེ་ནས་གཅིག་ཏུ་བསྲེས་ནས་ཀྱང་། །
བདུད་རྩིའི་སྔགས་ཀྱིས་བཏབ་ནས་ནི། །
དེ་བཞིན་སྦྱིན་སྲེག་བྱས་འོག་ཏུ། །
བརྒྱ་སྟོང་ཉིད་དམ་ཡང་ན་ཡང་། །
བརྒྱ་རྩ་བརྒྱད་ཀྱི་བར་དུ་ནི། །
ཁྲོ་བོ་ཉིད་ལ་དབུལ་བར་བྱ། །
ཞེས་བཤད་དོ། །
དེ་དག་གི་དོན་ནི་འདི་ཡིན་ཏེ། སྔར་བསྟན་པ་བཞིན་དུ་ཐབ་ཁུང་ལེགས་པར་བྱས་ནས་བུད་ཤིང་མཛེས་པར་བརྩིགས་ཏེ། མཆོད་པ་དང་གཏོར་མ་ལ་སོགས་པ་ལེགས་པར་བཤམས་ལ། མར་དང་ཏིལ་གཙོ་བོར་གྱུར་པའི་བསྲེག་རྫས་རྣམས་དྲུང་དུ་ཉེ་བར་བསགས་ཏེ། བདག་སྔ་དྲོའི་དུས་སུ་ཁ་ཤར་དུ་བལྟས་གོས་དང་རྒྱན་དཀར་པོས་བརྒྱན་ཏེ། དཔའ་བོ་གཅིག་པའི་རྣལ་འབྱོར་བསྙེན་པ་བཞིན་རྫོགས་པར་བྱས་ནས་ཅི་འབྱོར་གྱིས་བདག་ཉིད་ལ་མཆོད་ལ་ཡམ་ཤིང་ལ་མེ་སྦར་ཏེ། ཨོཾ་བཛྲ་ཛྭ་ལ་ཛྭ་ལ་ཧཱུྃ་ཞེས་བརྗོད་པས་ཐབ་ཏུ་མེ་སྦར་ལ། ཀུ་ཤའི་ཆུན་པོས་དྲི་ཞིམ་པོའི་ཆུས་ཐབ་དང་། ཡོ་བྱད་ལ་གཏོར་ཞིང་ཨོཾ་བཛྲ་ཨ་མྲྀ་ཏེ་ཧཱུྃ་ཕཊ་ཞེས་པས་བསངས་ལ། ཐབ་ཨོཾ་ཤས་སྟོང་པར་བསམས། ཨོཾ་བྷ་ཞེས་པས་ཐབ་དྭངས་ཤིང་ཐོགས་པ་མེད་པ་དཀར་པོ་རྒྱ་དང་ཚད་ཡོངས་སུ་མ་ཆད་པ་བསྐྱེད་ལ། ཨོཾ་ཨགྣེ་ཡེ་ཛཿཧཱུྃ་བཾ་ཧོཿཞེས་བྱ་བ་ཙམ་མམ། ཚིགས་བཅད་ལ་སོགས་པ་རྒྱས་པ་བྱས་ཀྱང་རུང་སྟེ། ཤར་ལྷོ་ནས་མེ་ལྷ་དཀར་པོ་ར་སྐྱེས་དང་པདྨ་དཀར་པོའི་གདན་ཅན་སྐུ་མདོག་དཀར་པོ་ཞལ་གཅིག་ཕྱག་བཞི་པ་ཕྱག་དང་པོ་གཉིས་གཡས་རིན་པོ་ཆེ་དང་། གཡོན་པདྨ། འོག་མ་གཉིས་ཀྱིས་གཡོན་རིལ་བ་དང་། གཡས་དབྱུག་པ་འཛིན་པ་སྤྱན་དྲངས་ཏེ་ཐབ་ཏུ་བཞུགས་པ་ལ་མཆོད་ཡོན་དང་ཞབས་བསིལ་དབུལ། མེ་ལྷའི་སྦྱིན་སྲེག་འདིར་འབུལ་བའམ། འོག་དུ་འབུལ་བ་གང་རུང་བྱས་ཏེ། གཞུང་ནས་འོག་ཏུ་བྱ་བར་བཤད་དོ། །
དེ་ནས་སངས་རྒྱས་དང་བྱང་ཆུབ་སེམས་དཔའ་འཁོར་དང་བཅས་པ་གོང་དུ་བཤད་པའི་ཚིགས་བཅད་ལ་སོགས་པས་སྤྱན་དྲངས་ལ། ཐབ་ཀྱི་ཤར་དུ་པདྨའི་སྟེང་དུ་སྤྱན་དྲངས་ལ་ཡང་ཅི་འབྱོར་གྱིས་མཆོད། མེ་ལྷའི་ལྟོ་བ་ཡངས་པར་སྤྱན་དྲངས་ལ། དེའི་ཐུགས་ཀའི་འོད་དང་། བདག་གི་ཐུགས་ཀའི་འོད་ཀྱིས་བསྒྲུབ་བྱའི་སྡིག་པ་རྣམས་བཀུག་ཏེ་མེ་ལ་ཐིམ་པས་སྡིག་པ་ཐམས་ཅད་བསྲེགས་པར་བསམས་ནས་བསྲེག་རྫས་རྣམས་སོ་སོར་བྱ་བའམ་ཐམས་ཅད་བསྲེས་ནས་བྱས་ཀྱང་བཏུབ་སྟེ། བདུད་རྩི་འཁྱིལ་པའི་སྔགས་བཏབ་པས་ཐམས་ཅད་བདུད་རྩིར་བསམས་ལ། ཨོཾ་ཨགྣེ་ཡེ་ཆེ་གེ་མོའི་སྡིག་པ་ཐམས་ཅད་ཤཱནྟིཾ་ཀུ་རུ་ཡེ་སྭཱ་ཧཱ། ཞེས་བྱ་བས་མེ་ལྷ་ལ་ལན་གསུམ་དབུལ་བར་བྱའོ། །
དེ་ནས་མེ་ལྷའི་ལྟོ་བ་ལ་བཞུགས་པའི་ཁམས་གསུམ་རྣམ་རྒྱལ་ལ། ཨོཾ་བཛྲ་སཏྭ་ཀྲོ་དྷ་ཨ་ན་ལརྐ་མཧཱ་བཛྲ་ཀྲོ་དྷ་དྲ་བ་དྲ་བ་བི་ཏྲ་བ་བི་ཏྲ་བ་སརྦ་ཨ་པ་ཡ་ན་ཤ་ཡ་ན་ཤ་ཡ་ཧ་ར་ཧ་ར་པྲ་ནན་ཧཱུྃ་ཕཊ། ཆེ་གེ་མོའི་སྡིག་པ་ཐམས་ཅད་ཤཱནྟིཾ་ཀུ་རུ་ཡེ་སྭཱཧཱ། ཞེས་བྱ་བས་སྡིག་པ་ཐམས་ཅད་ཞི་བར་བྱ་བའི་དོན་དུ་ཁྲོ་བོ་ལ་ལན་གསུམ་ལ་སོགས་པ་ཅི་རིགས་པ་ཞིག་དབུལ་བར་བྱའོ། །
དེ་ནས། ན་མོ་རཏྣ་ཏྲ་ཡཱ་ཡ། བུདྡྷ་དྷརྨཱ་སཾ་ག་ཡ་བྷྱཿ ཆེ་གེ་མོའི་སྡིག་པ་ཐམས་ཅད་ཤཱནྟིཾ་ཀུ་རུ་ཡེ་སྭཱཧཱ། ཞེས་བྱ་བས་དཀོན་མཆོག་གསུམ་ལ་ལན་ཅི་རིགས་པར་དབུལ་བར་བྱའོ། །
དེ་ནས་ཡང་མེ་ལྷ་ལ་ལན་གསུམ་དབུལ་བར་བྱའོ། །
དེ་ནས་རིགས་སྔགས་ཐམས་ཅད་ཀྱི་བདག་པོ་རྡོ་རྗེ་སེམས་དཔའ་ཁྲོ་བོའི་ལྟོ་བར་བསམས་ལ། ཨོཾ་བཛྲ་སཏྭ་ཧཱུྃ་ཆེ་གེ་མོའི་སྡིག་པ་ཐམས་ཅད་ཤཱནྟིཾ་ཀུ་རུ་ཡེ་སྭཱཧཱ། ཞེས་པས་ལན་ཅི་རིགས་པར་དབུལ་བར་བྱའོ། །

དེ་ནས་དཀྱིལ་འཁོར་གྱི་ལྷ་ཐམས་ཅད་རྡོ་རྗེ་སེམས་དཔའི་ལྟོ་བར་སྤྱན་དྲངས་ལ་རང་རང་གི་སྔགས་སམ། རྩ་བའི་རིག་པས་ཅི་འབྱོར་པ་དབུལ་བར་བྱའོ། །
དེ་ནས་ཁྲོ་བོ་ཁམས་གསུམ་རྣམ་རྒྱལ་ལ། བགེགས་ཉེ་བར་ཞི་བར་བྱ་བའི་ཕྱིར་ལན་མང་དུ་དབུལ་བར་བྱའོ། །
དེ་ནས་ཕྱོགས་སྐྱོང་དང་བགེགས་ལ་སོགས་པ་ཐབ་ཀྱི་ཕྱོགས་གཅིག་ཏུ་བཀུག་ལ་རང་རང་གི་སྔགས་ཀྱིས་ཅི་རིགས་པ་དབུལ་ལོ། །
དེ་ནས་ཡང་རང་གི་ཕྱོགས་སྐྱོང་བ་དང་དཔལ་མགོན་པོ་ལ་སོགས་པ་ཐབ་ཀྱི་ཕྱོགས་གཅིག་ཏུ་བཀུག་ལ་རང་སྔགས་ཀྱིས་ཅི་རིགས་པ་དབུལ་ལོ། །
དེ་ནས་རྩ་བའི་རིག་པས་རིགས་དྲུག་བཀུག་ལ་ཅི་རིགས་པར་སྦྱིན་ནོ། །
དེ་ནས་ཡང་མེ་ལྷ་ཉིད་ལ་ཅི་རིགས་པར་སྦྱིན་པར་བྱའོ། །
མཇུག་གི་བྱ་བ་ནི་མེ་ལྟར་འབར་བ་ལས། དེ་ཡི་ལུས་ལ་དབང་བསྐུར་ཞིང་། །
མཉམ་པར་བཞག་པས་བསྲུངས་ནས་ཀྱང་། །
མཇུག་ཏུ་མངོན་པར་མཆོད་ནས་ནི། །
ལྷ་རྣམས་ཐམས་ཅད་གཤེགས་སུ་གསོལ། །
ཞེས་འབྱུང་བ་སྟེ་དེའི་དོན་ནི་འདི་ཡིན་ཏེ། སྦྱིན་སྲེག་རྫོགས་པ་དང་། བསྒྲུབ་བྱ་ལ་ཅི་རིགས་པར་དབང་བསྐུར་ལ། མེ་ལྟར་འབར་བའི་སྔགས་ཀྱི་བསྲུང་བ་བྱས་ལ་ལྷ་ཐམས་ཅད་ལ་ཅི་འབྱོར་པས་མཆོད་དེ། ཡི་གེ་བརྒྱ་པ་བརྗོད་དེ་ཆོ་ག་ལྷག་ཆད་ཁ་བསྐང་ཏེ་གཤེགས་སུ་གསོལ་བར་བྱའོ། །
དེ་ལྟར་ན་སྦྱིན་སྲེག་དབང་དང་འབྲེལ་བར་བྱེད་ན། ལྷ་བསྒྲུབས་ནས་མཆོད་པའི་སྐབས་སུ་སྦྱིན་སྲེག་བྱས་ལ་གདོད་དབང་བསྐུར་བ་དང་། བཟླས་པ་དང་ཕྱིར་ཟློག་ལ་སོགས་པ་བྱ་བའམ། མཇུག་ཏུ་སྦྱིན་སྲེག་བྱས་ལ་མཇུག་གི་བྱ་བ་གང་རུང་ཡིན་ནོ། །
དགོས་པ་ནི་ཀུན་རིག་ནས། དེ་ཡི་མིང་ནས་བརྗོད་ནས་ཀྱང་། །
མཁས་པས་འབུམ་ཕྲག་བརྒྱའམ་ནི། །
ཡང་ན་བརྒྱ་ཕྲག་སྟོང་རྙེད་དུ། །
སྦྱིན་སྲེག་བྱས་པར་གྱུར་པ་ནི། །
དམྱལ་བ་ཆེན་པོར་གྱུར་པ་འདི། །
སྡིག་པ་དེ་ལས་ཐར་བར་འགྱུར། །
ཞེས་བྱ་བ་དང་། སྡིག་པ་བྱང་བའི་རྟགས་ཀྱང་། ཡང་ན་ཧོཾ་ཁུང་ནང་དུ་ནི། །
མེ་ཡིས་ལྟས་ནི་སྟོན་པར་འགྱུར། །
དཀར་པོ་ཉིད་དང་གཡས་སུ་འཁྱིལ། །
ཞེས་བྱ་བ་ལ་སོགས་པ་གསུངས་སོ། །
སྤོགས་ཆོག་ནི་བདག་མེད་བསྒོམ་པའོ། །
ཞི་བའི་སྦྱིན་སྲེག་གོ །ལས་འོག་མ་གསུམ་པོ་ལ་མི་འདྲ་བའི་ཁྱད་པར་བག་ཙམ་རེ་བཤད་པས་རྟོགས་པར་འགྱུར་བས་དེ་བརྗོད་པར་བྱའོ། །
དེ་ལ་རྒྱས་པའི་ཐབ་ཀྱི་ཁྱད་པར་ནི། ཁྲུ་དོ་པ་ནས་བརྒྱད་པའི་བར་སེར་པོ། དབུས་རིན་པོ་ཆེས་མཚན་པ་གྲུ་བཞི་པའོ། །
བུད་ཤིང་དང་མཆོད་རྫས་ཐམས་ཅད་སེར་པོའོ། །
ཡམ་ཤིང་ནི་མཛུབ་གང་པ་ནས་ཁྲུ་བཞི་པའི་བར་རོ། །
བསྲེག་རྫས་ནི་འབྲུ་སྣ་ཚོགས་པ་དང་། །
མེ་ཏོག་སེར་པོ་སྣ་ཚོགས་པ་དང་། མར་དང་། སྦྲང་རྩི་དང་དཔལ་འབྲས་རྣམས་སོ། །
སྒྲུབ་པ་པོའི་གོས་དང་རྒྱན་སེར་པོ་དང་། ཉི་མའི་གུང་ལ་ཁ་བྱང་དུ་ལྟས་ལ་རྒྱས་པའི་བསམ་པས་བྱའོ། །
སྤྱན་དྲང་ཞིང་མཆོད་བསྟོད་ནི་འཇིག་རྟེན་པ་དང་། འདས་པ་ཐམས་ཅད་སེར་པོ་རིན་པོ་ཆེའི་རྒྱན་ཅན་ཡིན་ལ། ཁྱད་པར་དུ་མཇུག་ཏུ་རྣམ་ཐོས་སྲས་ལ་སོགས་པ་གནོད་སྦྱིན་རྣམས་ལ་མང་དུ་མཆོད་ལ་བདག་གཞན་གྱི་བསམ་པ་ཐམས་ཅད་ཚིམ་ཞིང་རྒྱས་པར་བྱས་པར་བསམ་མོ། །
དགོས་པ་ནི། དེ་ནི་བདེ་འགྲོར་སྐྱེས་ནས་ཀྱང་། །
མཁས་པས་རྒྱས་པར་བྱ་དགོས་ཏེ། །
ཞེས་པ་དང་། ལུས་ཅན་དེ་ཡི་ཚེ་དང་དཔལ། །
གཟི་བརྗིད་བདེ་བའི་ལོངས་སྤྱོད་འཕེལ། །
ཞེས་བཤད་དོ། །
སྔགས་ཀྱི་སྤེལ་ཚིག་མ་གཏོགས་པ་ལྷག་མ་རྣམས་ནི་སྔ་མ་བཞིན་ནོ། །

རྒྱས་པའི་སྦྱིན་སྲེག་གོ །དབང་ནི། དེ་ནས་ཕན་ཕྱིར་ངེས་པར་ཡང་། །
དབང་དུ་བྱ་བའི་ལས་བྱ་སྟེ། །
ཞེས་བྱ་བ་ལ་སོགས་པའི་དོན་ནི། ཐབ་ཀྱི་ཁྱད་པར་ནི་ཁྲུ་གང་པ་ནས་བཞི་པའི་བར་ཅི་རིགས་པར་དམར་པོ་གཞུའི་དབྱིབས་ལྟ་བུ་དབུས་སུ་པདྨ་བྲིས་པའོ། །
འདི་ལ་ཁོར་ཡུག་ལ་ཁྱད་པར་དུ་མདའ་གཞུའོ། །
བུད་ཤིང་དང་མཆོད་རྫས་ཐམས་ཅད་ནི་དམར་པོའོ། །
བུད་ཤིང་ནི་ཞི་བ་དང་ཚད་མཉམ་པ་ལས་རྒྱུ་དམར་པོའམ། ཙག་ལ་སོགས་པས་དམར་པོར་བཀུས་པའོ། །
བསྲེག་རྫས་ནི་པདྨ་ལ་སོགས་པ་མེ་ཏོག་དང་འབྲས་བུ་དམར་པོ་ཉིད་དོ། །
དམར་པོ་མ་ཡིན་པ་རྣམས་ཀྱང་དམར་པོར་བཀུས་པ་དང་། མར་དང་། གུར་གུམ་དང་། ཙན་དན་དམར་པོ་དང་། ཡུངས་དམར་དང་། ཙག མཚལ། ཟངས་ཕྱེ། ཀེ་ཚེ། ལན་ཚ། ཏིལ། ཞིམ་ཚེ། ལ་ཕུག ཁྲག་རྔུལ་ཆེན་པོ་རྣམས་ཡིན་ནོ། །
སྒྲུབ་པ་པོའི་གོས་དང་རྒྱན་དམར་པོ་དང་། ཆགས་པའི་ཡིད་ཀྱིས་ཕྱི་དྲོ་ཁ་ནུབ་ཏུ་བལྟས་པར་བྱའོ། །
འཇིག་རྟེན་དང་དེ་ལས་འདས་པའི་ལྷ་རྣམས་དམར་པོར་སྤྱན་དྲངས་ཤིང་མཆོད་པ་ནི། སྦྱིན་སྲེག་བྱས་ནས་ལྷ་ལ་སོགས། །
ཐམས་ཅད་དེ་ཡི་དབང་དུ་འགྱུར། །
ཞེས་སོ། །
སྔགས་རྣམས་ཀྱི་སྤེལ་ཚིག་མ་གཏོགས་ལྷག་མ་རྣམས་ནི་སྔ་མ་བཞིན་ནོ། །
དབང་གི་སྦྱིན་སྲེག་གོ །དྲག་པོ་ནི། དེ་ལ་གདོན་རྣམས་རྣམ་གཞོམ་ཕྱིར། །
མངོན་སྤྱོད་ཀྱང་ནི་བརྩམས་བྱ་སྟེ། །
ཞེས་བྱ་བ་ལ་སོགས་པའི་དོན་ནི། ཐབ་ཀྱི་ཁྱད་པར་ནི་ཁྲུ་ཕྱེད་དང་གསུམ་པ་ནས་དགུ་པའི་བར་ནག་པོ་གྲུ་གསུམ་པ། དབུས་སུ་རྡོ་རྗེ་རྩེ་དགུ་པ་དང་། རྩེ་གསུམ་པ་དང་། རྡོ་རྗེ་རྒྱ་གྲམ་དང་། རྡོ་རྗེ་དབྱུག་པ་དང་། རྡོ་རྗེ་རྩེ་གསུམ་པའི་དབྱུག་པ་དང་ལྔས་བརྒྱན་ལ་དགྲ་སཏྭས་མཐའ་བསྐོར་བའོ། །
མཆོད་རྫས་རྣམས་ཀྱང་ནག་པོ་སྟེ་ཤ་དང་ཁྲག་གི་གང་བའི་ཐོད་པའོ། །
བསྲེག་རྫས་ནི་ཁྲག་དང་། དུག་དང་། ཡུངས་ཀར་དང་། སྒྲུབ་པ་པོའི་གོས་དང་རྒྱན་ནག་པོ་དང་། བགེགས་ཚར་གཅད་པའི་ཡིད་ཀྱིས་སྲོད་དམ་ནམ་གྱི་གུང་ལ་ཁ་ལྷོར་བལྟས་ལ་བྱའོ། །
འཇིག་རྟེན་དང་འཇིག་རྟེན་ལས་འདས་པའི་ལྷ་རྣམས་ནག་པོའི་རྣམ་པས་སྤྱན་དྲངས་ལ་མཆོད་པར་བྱའོ། །
དགོས་པ་ནི། དེ་ནས་དེ་ཡི་སྡིག་འཇོམས་ལུས། །
བགེགས་དང་བྲལ་ཏེ་ཅི་བདེ་བར། །
མཐོ་རིས་འཇིག་རྟེན་མི་ཡི་ནང་། །
ཁམས་གསུམ་ན་ནི་ཅི་བདེར་སྤྱོད། །
ཅེས་བཤད་དོ། །
སྔགས་རྣམས་ཀྱི་སྤེལ་ཚིག་མ་གཏོགས་པ་ལྷག་མ་རྣམས་ནི་སྔ་མ་བཞིན་ཉམས་སུ་བླང་བར་བྱའོ། །
དྲག་པོའི་སྦྱིན་སྲེག་གོ །དེ་ལྟ་བུའི་སྦྱིན་སྲེག་རྣམས་ཚེ་དང་ལྡན་པ་རྣམས་ཀྱི་དོན་དུའང་བྱ་སྟེ། ཚེ་དཔག་མེད་ཉིད་ལས། གོ་རིམ་འདི་དག་ཉིད་ཀྱིས་ནི། །
ཚེ་ལྡན་རྣམས་ལའང་བྱ་བ་སྟེ། །
དེ་ནས་གང་གི་ཕྱིར་བྱས་ལ། །
དེ་ཡི་ཕྱིར་ཡང་དེ་བཞིན་འགྱུར། །
གཞན་དག་ཀྱང་ནི་ལས་རྣམས་ཀྱང་། །
སྔ་མ་ཇི་བཞིན་དེ་ལྟར་བྱ། །
དེ་ནས་སེམས་ཅན་ཐམས་ཅད་ལའང་། །
མྱུར་དུ་བདེ་སྐྱིད་འཐོབ་པར་འགྱུར། །
ཞེས་བཤད་པས་སོ། །
སྦྱིན་སྲེག་གི་སྤྱིའི་དོན་འདི་དག་ནི་འོག་ཚེ་དཔག་མེད་དང་། འཁོར་ལོས་སྒྱུར་བའི་སྐབས་སུའང་སྦྱར་བར་བྱའོ། །
གཞུང་གི་དོན་ནི་གོ་སླའོ། །
བདུན་པ་རོ་བསྲེགས་ཏེ་སྡིག་པ་སྦྱོང་བ་ལ་བརྒྱད་དེ། ཐབ་ཁུང་གི་དཀྱིལ་འཁོར་བྲི་བ་དང་། མཆོད་པའི་རྫས་དགོད་པ་དང་། ཡེ་ཤེས་ཀྱི་དཀྱིལ་འཁོར་སྤྱན་དྲངས་ཏེ་མཆོད་པ་དང་། རང་ལྷའི་རྣལ་འབྱོར་དང་ལྡན་པས་བསྲེག་རྫས་བྱིན་གྱིས་བརླབ་པ་དང་། རོ་བྱིན་གྱིས་བརླབས་ཏེ་ཆས་སུ་གཞུག་པ་དང་། སྦྱིན་སྲེག་བྱ་བའི་རིམ་པ་དངོས་དང་། མཆོད་རྟེན་གདབ་པ་དང་། རྟགས་དང་ཕན་ཡོན་འབྱུང་བར་བསྟན་པའོ། །

དང་པོ་ནི། གྲུ་བཞི་པ་ཡི་ཚད་དུ་ནི། །
ཞེས་སོགས་ཏེ། ཕྱི་དྲོའི་དུས་སུ་མཐོང་བ་བརྒྱུད་པ་བཞིན་ཐིག་གདབ། རོ་ནར་མོར་བསྲེག་ན་ཁྲུ་བཞི་པ་ཙོག་པུར་བསྲེག་ན་ཁྲུ་གང་པ་ལ་ཤོང་བས་ཁྲུ་ཕྱེད་མར་བྲུས་པའམ། མ་བྲུས་ཀྱང་རུང་སྟེ། ཁྲུ་གང་པ་ཟླུམ་པོ་དཔངས་ཅི་རིགས་བརྩིགས་པ་དེའི་ཁ་ལ་རྡོ་རྗེ་ཕྲེང་བ་བྲི་བར་བྱ། ནང་དུ་འཁོར་ལོ་རྩིབས་བརྒྱད་པའི་ལྟེ་བ་ལ་རྡོ་རྗེ། ཕྱོགས་བཞིར་འཁོར་ལོ་དང་། རིན་པོ་ཆེ་དང་། པདྨ་དང་། སྣ་ཚོགས་རྡོ་རྗེ་དང་། མཚམས་སུ་ལྷ་མོ་བཞིའི་མཚན་མ་བྲི་བར་བྱའོ། །
དེའི་ཕྱི་རོལ་དུ་རྒྱ་དང་དཔངས་སོར་བཞི་པ་གཞི་དཀར་པོ་ལ་སྣ་ཚོགས་རྡོ་རྗེ་ལྗང་ཁུ། དེའི་ཕྱི་རོལ་དུ་རྒྱ་དང་དཔངས་སོར་གཉིས་པ་ལྗང་ཁུ་ལ་རིན་པོ་ཆེ་སེར་པོ། དེའི་ཕྱི་རོལ་ཏུ་རྒྱ་དང་དཔངས་སོར་གཅིག་པ་སེར་པོ་ལ་པདྨ་དམར་པོ་བྲི། ཡང་ན་དཔངས་སུ་མ་བྱས་པར་གཞི་མཉམ་པོར་བྲིའོ། །
དེའི་ཕྱི་རོལ་ཏུ་ལྷ་སྣམ་ལ་སེམས་དཔའ་བཅུ་དྲུག་དང་། ཉན་ཐོས་དང་། རང་རྒྱལ་དང་། ཁྲོ་བོ་རྣམས་བྲི། སྒོ་བྱེད་ན་སྒོ་བ་རྣམས་བྲིས་བར་བྱའོ། །
དེའི་ཕྱི་རོལ་ཏུ་ཁོར་ཡུག་ལ་འཇིག་རྟེན་པ། ལྷ་ཆེན་པོ་བརྒྱད། ཀླུ་ཆེན་པོ་བརྒྱད། གཟའ་ཆེན་པོ་བརྒྱད་རྒྱུ་སྐར་དང་བཅས་པ། འཇིགས་བྱེད་དགུ། ཕྱོགས་སྐྱོང་བཅུ་དང་། རྒྱལ་པོ་ཆེན་པོ་བཞི་རྣམས་མིང་ངམ། བརྡའམ། ཐིག་ལེར་བྲི་བར་བྱའོ། །
གཉིས་པ་ནི། བྱ་དང་བུམ་པ་གང་བ་དང་། །
ཞེས་སོགས་ཏེ་བྱ་ནི་མཆོད་པའི་བུམ་པ་དང་། བུམ་པ་གང་བ་ནི་ཁྲུས་ཀྱི་བུམ་པའོ། །
གཏོར་མས་སྣོད་རྣམས་བཀང་བ་ནི། གཏོར་མ་གསུམ། གཞི་བདག་ལ་གཅིག རིགས་དྲུག་ལ་གཅིག ཡི་དྭགས་ལ་གཅིག་སྟེ་དྲུག་ནི་ཅིས་ཀྱང་བཤམ་མོ། །
ལྷག་མ་རྣམས་ནི་གོ་སླའོ། །
གསུམ་པ་ནི། ལྷ་རྣམས་མང་པོ་སྤྱན་དྲངས་ལ། །
ཞེས་སོགས་ཏེ། འོག་སྦྱིན་སྲེག་བྱ་བའི་རིམ་པ་དང་དངོས་ཀྱི་སྐབས་སུ་ཕྱོགས་གཅིག་ཏུ་བཤད་པར་བྱའོ། །
བཞི་པ་ནི། ལྷ་ཡི་སྦྱོར་བ་རབ་གནས་ལ། །
ཞེས་སོགས་ཏེ། གོང་དུ་སྨོས་པའི་བསྲེག་རྫས་རྣམས་ཅི་འབྱོར་པར་སྟ་གོན་བྱས་ལ་བུད་ཤིང་ལ་རྩ་བའི་རིག་པ་བཟླས་ཤིང་། དྲི་ཞིམ་པོ་གཏོར་ལ་ཁུང་བུར་ལེགས་པར་བརྩིགས་སྒྱེད་བུ་གཟུགས་སོ། །
དེ་ནས་རོའི་དྲུང་དུ་ཅི་འབྱོར་པའི་མཆོད་པ་བཤམས་ལ་བདག་གི་རྣལ་འབྱོར་དཔའ་བོ་གཅིག་པ་བཟླས་པ་དང་བཅས་པ་བྱས་ནས་རོའི་བྱ་བ་ལ་འཇུག་པར་བྱའོ། །
དེ་དག་གིས་ནི་བསྲེག་རྫས་བཤམ་པ་དང་། བུད་ཤིང་བརྩིག་པ་དང་། བདག་གི་རྣལ་འབྱོར་རྣམས་བསྟན་ཏོ། །
ལྔ་པ་ནི། རོ་ལ་སྔགས་ཀྱིས་བཏབ་ནས་ཀྱང་། །
ཞེས་སོགས་ཏེ། བདག་གི་རྣལ་འབྱོར་རྫོགས་པ་དང་། ཆང་བུས་བགེགས་ཞི་བས་སྦྱང་ངོ་། །
བགེགས་དྲག་པོས་ཉེ་བར་ཞི་བར་བྱ་བའི་དོན་དུ་ཁམས་གསུམ་རྣམ་རྒྱལ་གྱི་སྔགས་ལན་ཅི་རིགས་པ་བཟླས་པས་བགེགས་སྦྱང་བའོ། །
བུམ་པ་ལ་རྩ་བའི་རིག་པ་བཟླས་པའི་ཆུས་བཀྲུ་བར་བྱའོ། །
རྩ་རིག་བཟླས་པའི་དྲིས་ཉེ་བར་བྱུག་པར་བྱའོ། །
རྩ་རིག་བཟླས་ཏེ་སྟོད་གཡོགས་དང་། སྨད་གཡོགས་དང་། ཅི་རིགས་པའི་རྒྱན་གྱིས་བཀླུབས་ཏེ་མཛེས་པར་བྱའོ། །
གུ་གུལ་ལ་སོགས་པའི་བདུག་པས་བདུག་ཅིང་ཁྲོ་བོ་གང་ཡིན་པའི་སྔགས་བཟླ་བར་བྱས་ནས། རོ་དེ་ཉིད་ལྷ་ཡིན་པ་སྙམ་དུ་བསམས་ལ་ཅི་འབྱོར་པའི་མཆོད་པས་མཆོད་དེ། རྡོ་རྗེ་ཁུ་ཚུར་གཉིས་ཀྱི་སྙིང་ག་དང་། ཀློག་མ་དང་། སྤྱི་གཙུག་དང་། རྣ་བ་རྣམས་སུ་གཏུག་ཅིང་། ཨོཾ་སརྦ་བིད་ཨ་དྷི་ཏིཥྛ་ཛྙཱ་ན་ས་མ་ཡེ་ཧཱུྃ་ཞེས་པས་བྱིན་གྱིས་བརླབ་པའོ། །

ཉིན་མོ་ཤོག་བུ་ལ་བྲིས་ཏེ་སྟ་གོན་བྱས་པའི་ཡི་གེ་རྣམས་གནས་བཅོ་བརྒྱད་པོ་རྣམས་སུ་གདགས་པར་བྱའོ། །
དེ་ཙམ་མ་གྲུབ་ན་གཞུང་ནས། གཙུག་ཕུད་དཔུང་པར་དེ་བཞིན་དུ། །
སྔགས་བྲིས་པས་ནི་གདགས་པར་བྱ། །
ཞེས་འབྱུང་བ་སྔགས་རྣམས་རྫོགས་པར་ཚར་གསུམ་བྱས་ལ་མགོ་དང་དཔུང་པ་གཉིས་ཀྱི་ཕྱོགས་སུ་བཏགས་ལ་གཞན་གནས་བཅོ་བརྒྱད་པོ་རྣམས་སུ། དེ་ལྟར་གཞན་དུ་ཡི་གེ་སྔགས། །
མཆོག་དུ་དགེ་བ་རྣམས་གཞག་གོ །ཞེས་པས་གནས་བཅོ་བརྒྱད་པོར་སྔགས་བྲིས་ནས་གློན་པ་བཞིན་བསམ་ཡང་འགལ་བ་མེད་དོ་ཞེས་མཆན་རྙིང་པའི་བཤད་པ་ལས་འབྱུང་སྟེ། དེ་ནི་ལེགས་པར་རྟོགས་སོ། །
དེ་ནས་རས་ཁྲུ་གང་པ་ལ་སོགས་པའི་སྟན་དང་བཅས་ཏེ། རོལ་མོ་དང་བགེགས་བསྐྲད་པ་དང་བཅས་པས་ཐབ་ཀྱི་དབུས་སུ་བཅུག་ལ་ཡང་རྩ་བའི་རིག་པ་བཟླའོ། །
གཞན་དུ་ཅི་རིགས་པའི་གོས་གཡོགས་པར་བྱའོ། །
དྲུག་པ་ནི། དེ་ནས་བྱིན་ཟ་དགེ་བ་རབ་སྦར་ལ། །
ཞེས་སོགས་ཚིགས་བཅད་ཕྱེད་གཉིས་དང་། དེ་ནས་བྱིན་ཟ་ལ་ནི་བརྟགས་བྱ་བ། །
ཞེས་སོགས་ཚིག་རྐང་གཉིས་ཀྱི་དོན་ནི། མེ་སྦར་ཏེ་ཐབ་དང་ཡོ་བྱད་ཐམས་ཅད་ལ་བདུད་རྩི་འཁྱིལ་བའི་སྔགས་བཟླས་ཤིང་ཀུ་ཤའི་ཆུན་པོས་དྲིའི་ཆུས་རོ་ལ་བགེགས་དང་མི་གཙང་བ་ཐམས་ཅད་བསངས་ལ། ལས་ཁ་ཚར་བ་སྔོན་དུ་སོང་བས། བདག་གི་རྣལ་འབྱོར་དཔའ་བོ་གཅིག་པ་བསྙེན་པ་བཞིན་རྫོགས་པར་བསྒོམ་བཟླས་པ་ཅི་རིགས་པར་བྱས་ལ་མཆོད་པ་ལ་འཇུག་པར་བྱ་སྟེ། རྡོ་རྗེ་དྲིལ་བུ་འཛིན་པའི་སྔགས་པས་ཚིགས་བཅད་ཅི་ཤེས་པ་དབྱངས་དང་བཅས་པས། ཨོཾ་ཨགྣེ་ཡ་མ་ཧཱ་ཏེ་ཛ་བཛྲ་སརྦ་ཀརྨཱ་པྲ་སཱ་དྷ་ཀ་ཀཱ་རུ་ཎ་ཡ་ཀྲྀ་ཏ་མ་ཧཱ་ཏེ་ཛ་པ་ཏ་ཀཾ་ཨསྨིན་ས་ནི་ཧི་ཏོ་བྷ་ཝ། ཞེས་བྱ་བས་མེའི་ཕྱོགས་ནས་མེ་ལྷ་དཀར་པོ། ཞལ་གཅིག་ཕྱག་བཞི་པ་པདྨ་དང་ར་དཀར་པོའི་གདན་ལ་བཞུགས་པ། གཡས་རིན་པོ་ཆེའི་དབྱུག་པ། གཡོན་པདྨ་སྤྱི་བླུགས་འཛིན་པ་སྤྱན་དྲངས་ལ་ཐབ་ཏུ་བཞུགས་སུ་གསོལ་ཏེ་མཆོད་ཡོན་སྔོན་དུ་སོང་བའི་མཆོད་པས་བསྲེག་རྫས་རྣམས་བདུད་རྩིར་བསམས་ཏེ་ཐམས་ཅད་བསྲེས་པའམ་སོ་སོར་བྱས་ཀྱང་རུང་སྟེ། ཨོཾ་ཨགྣེ་ཡེ་སརྦ་པཱ་པཾ་ད་ཧ་ན་ཤཱནྟིཾ་ཀུ་རུ་སྭཱཧཱ། ཞེས་བྱ་བས་སྦྱིན་སྲེག་ལན་ཅི་རིགས་པ་ཕུལ་ལ་བསྟོད་པར་བྱའོ། །
དེ་ནས་མེ་ལྟར་འབར་བ་ནས་འབྱུང་བ་བཞིན་ཁྲོ་བོ་མེ་ལྟར་འབར་བ་སྤྱན་དྲངས་ལ་ལན་གསུམ་དབུལ་ལོ། །
དེ་ནས་དཀོན་མཆོག་གསུམ་ལ་ལན་གསུམ་དབུལ་བར་བྱའོ། །
དེ་ནས་ཡང་། ཇི་ལྟར་གསུངས་བཞིན་འདོད་པ་ཡིས། །
ཞེས་སོགས་ཚིགས་བཅད་གཅིག་དང་། དེ་ནས་བསྲེག་བྱས་བཀང་སྟེ་རིམ་གྱིས་ནི། །
ཞེས་སོགས་ཚིགས་བཅད་ཕྱེད་དང་གཉིས་ཀྱི་དོན་ནི་སྔར་དཀྱིལ་འཁོར་གྱི་སྐབས་སུ་བཤད་པའི་ཚིགས་བཅད་དབྱངས་དང་བཅས་པས་དཀྱིལ་འཁོར་གྱི་འཁོར་ལོ་འཁོར་དང་བཅས་པ་མེ་ལྷའི་ལྟོ་བར་སྤྱན་དྲངས་ལ་སྔར་དཀྱིལ་འཁོར་དུ་བཤད་པའི་མཆོད་པ་དང་བསྟོད་པ་ཅི་རིགས་པས་བསྟོད་དེ། བསྲེག་རྫས་གཞན་རྣམས་དང་རོའི་ཤ་ཁྲག་རུས་པ་དང་བཅས་པ་རྣམས་བདུད་རྩིར་བསམས་ཏེ། རྩ་བའི་རིག་པའི་མཇུག་ཏུ་སརྦ་པཱ་པཾ་ཤཱནྟིཾ་ཀུ་རུ་སྭཱཧཱ། ཞེས་བཏགས་ལ་གཙོ་བོ་ལ་བརྒྱ་རྩ་བརྒྱད་དབུལ་བར་བྱའོ། །
དེ་ནས་གཙོ་བོའི་ཤར་ཕྱོགས་ན་བཞུགས་པའི་སྦྱོང་བའི་རྒྱལ་པོ་ལ་རང་གི་སྔགས་ཀྱིས་ཉི་ཤུ་རྩ་གཅིག་དབུལ་བར་བྱའོ། །
དེ་ནས་འཁོར་གཞན་རྣམས་ལའང་རང་སྔགས་ཀྱིས་ལན་གསུམ་གསུམ་ཕུལ་ལ་མཆོད་དེ་བསྟོད་པར་བྱའོ། །
དེ་ནས་ཡང་། ཕྱག་ན་རྡོ་རྗེ་པདྨ་ཞགས་པ་བསྣམས། །
ཞེས་སོགས་ཚིག་རྐང་བཅུ་གཅིག་གི་དོན་ནི། དེ་ལྟར་དཀྱིལ་འཁོར་མཆོད་ནས་མ་གཤེགས་པར་ཕྱག་ན་རྡོ་རྗེ་འཇིག་རྟེན་གསུམ་ལས་རྣམ་རྒྱལ་གྱི་གཟུགས་སུ་བཞུགས་པ་སྤྱན་དྲངས་ལ་ཀུན་རིག་གི་སྤྱན་སྔར་བཞུགས་སུ་གསོལ་ལ་ཅི་འབྱོར་གྱིས་མཆོད་དེ། སྦྱིན་སྲེག་བྱ་བ་ནི་བསྲེག་རྫས་རྣམས་དང་། རོའི་ཤ་དང་ཁྲག་དང་རུས་པ་རྣམས་བདུད་རྩིར་བསམས་ལ་དབུལ་ཏེ། ཨོཾ་བཛྲ་སཏྭ་ཀྲོ་དྷ་ཨ་ན་ལརྐ་མ་ཧཱ་བཛྲ་ཀྲོ་དྷ་དྲ་བ་དྲ་བ་བི་དྲ་བ་བི་དྲ་བ་སརྦ་ཨ་པ་ཡ་ནཱ་ཤ་ཡ་ནཱ་ཤ་ཡ་ཧ་ར་ཧ་ར་པྲ་ནན་ཧཱུྃ་ཕཊ། ཆེ་གེ་མོའི་སྡིག་པ་ཐམས་ཅད་ཤཱནྟིཾ་ཀུ་རུ་སྭཱཧཱ། ཞེས་བྱ་བ་བརྒྱ་ནས་བྱེ་བའི་བར་ཅི་རིགས་པས་ཕུལ་ལ་སྦྱིན་སྲེག་བྱའོ། །

དེས་ནི་མེའི་དབུས་སུ་མཚན་མ་སྟོན་པ་ལ་སོགས་པའི་སྡིག་པ་དག་པའི་རྟགས་རྣམས་ཞི་བའི་སྦྱིན་སྲེག་དང་མཐུན་པར་སྟོན་པར་འགྱུར་རོ། །
དེ་ནས་དཀྱིལ་འཁོར་གྱི་གཙོ་བོ་དང་ཕྱག་ན་རྡོ་རྗེ་འཁོར་དང་བཅས་པ་དཀྱིལ་འཁོར་གྱི་སྐབས་བཞིན་མཆོད་ཅིང་བསྟོད་དེ་ལྷག་ཆད་ཁ་བསྐང་བའི་ཕྱིར་ཡེ་གེ་བརྒྱ་པ་བརྗོད་ཅིང་བཟོད་པར་གསོལ་ལ། འདོད་པའི་དོན་ལ་གསོལ་བ་བཏབ་ལ་ཅུང་ཟད་མཆོད་དེ་གཤེགས་སུ་གསོལ་བར་བྱའོ། །
དེ་ནས་ཡང་མེ་ལྟར་འབར་བའི་སྐབས་ནས་འབྱུང་བ་བཞིན་རང་གི་ལྷ་དང་། ཀླུ་དང་། ཕྱོགས་སྐྱོང་བ་དང་། གཟའ་དང་། རྒྱུ་སྐར་དང་། འཇིགས་བྱེད་དང་། རྒྱལ་ཆེན་བཞི་རྣམས་སྤྱན་དྲངས་ལ་རང་སྔགས་ཀྱིས་ཕུལ་ལ་མཆོད་དེ་རང་སར་གཏང་བར་བྱའོ། །
དེ་ནས་ཡང་བགེགས་ལ་སོགས་པ་འཇིག་རྟེན་པ་རང་གིས་ཡིད་ལ་འདོད་པ་གང་ཡིན་པ་བཀུག་ལ་མཆོད་ལ་གཏང་བར་བྱའོ། །
དེ་ནས་ཡང་མེ་ལྷ་མཆོད་དེ་བསྟོད་ལ་འདོད་པའི་དོན་ལ་གསོལ་བ་བཏབ་ལ། ལྷག་ཆད་བཟོད་པར་གསོལ་ཏེ་མཉེས་པར་བྱས་ལ་གཤེགས་སུ་གསོལ་བར་བྱའོ། །
དེ་ནས་མཇུག་གི་བྱ་བ་ནི་གཏོར་མ་རྣམས་གཏང་། ཆོས་ཀྱི་སྦྱིན་པ་རྒྱས་པར་བྱ། དགེ་བའི་རྩ་བ་བསྔོ་བ་རྒྱས་པར་བྱ། གསོན་པོ་རྣམས་ལ་བཀྲ་ཤིས་པའི་སྨོན་ལམ་ཡང་གདབ། བཀྲ་ཤིས་བྱ། ཡོན་བདག་གིས་དཔོན་སློབ་འཁོར་དང་བཅས་པ་ལ་སྟོན་མོ་དང་ཡོན་དབུལ་བ་དང་། བསྔོ་བ་རྒྱས་པར་བྱའོ། །
དེ་དག་ནུབ་གཅིག་ལ་བྱས་ཀྱང་རུང་། ནུབ་གཉིས་པར་བྱས་ན་རོ་ཆས་སུ་གཞུག་པ་ཡན་ཆད་ནུབ་གཅིག མེ་སྦར་བ་མན་ཆད་ནུབ་གཉིས་པ་ལ་བྱེད་པ་ཡིན་ཏེ། གང་ལྟར་ཡང་འགལ་བ་མེད་དོ། །
བདུན་པ་ནི། དེ་ནས་ཐལ་བར་གྱུར་པ་དང་། །
ཞེས་པ་སྟེ། འདི་ལ་རུས་པའི་ཆོ་ག་དང་། འཇིམ་པའི་ཆོ་ག་དང་། མཆོད་རྟེན་གདབ་པ་དང་། རབ་ཏུ་གནས་པར་བྱས་ཏེ་བསྒྲུབ་པ་དང་བཞི་ལས། དང་པོ་ནི། བསྲེག་ཁང་གི་དྲུང་དུ་ཕྱིན་ལ་ཨོཾ་བཛྲ་ས་མཱ་ཛཿ ཛཿཧཱུྃ་བྃ་ཧོཿ ཞེས་བརྗོད་ཅིང་ལག་པ་བསྣོལ་བ་སེལ་གོལ་མང་དུ་བརྡབ་པར་གསུངས་ལ། རུས་པ་བསྡུ་བར་བྱའོ། །
དེ་ནས་བ་བྱུང་ལྔ་དང་དྲི་ཞིམ་པོའི་ཆུ་བསྲེས་ལ་བུམ་པར་བླུགས་པ་ལྷར་བསྐྱེད་ཅིང་མཆོད་ཀྱང་རུང་། མ་མཆོད་ཀྱང་རུང་སྟེ་རྩ་བའི་རིག་པ་མང་དུ་བཟླས་པས་ཆུ་བྱིན་རླབས་ཅན་དུ་བྱས་པ་དེས། རྩ་རིག་གི་རྗེས་སུ་སྦྱོང་བའི་རྒྱལ་པོའི་སྔགས་བཟླས་པ་དང་བཅས་པས་བཀྲུས་ལ་ཞིབ་ཏུ་བརྫི་ཞིང་བརྡུང་བར་བྱའོ། །
གཉིས་པ་ནི། རུས་བུ་དང་། དྲི་བཟང་པོ་དང་། འཇིམ་པ་གཙང་མར་བསྲེས་ལ་འཇིམ་པའི་གོང་བུ་ལ་ཡང་རྩ་རིགས་མང་དུ་བཟླས་ཏེ་བྱིན་གྱིས་བརླབ་པར་བྱའོ། །
གསུམ་པ་ནི། མདོར་བསྡུས་པའི་སྐབས་ནས་འབྱུང་བ། དེ་ཡི་མིང་ནས་སྨོས་ནས་ནི། །
གུར་གུམ་བཟང་པོས་སྔགས་བྲིས་ལ། །
ཞེས་འབྱུང་བས་རྩ་བའི་རིག་པའི་མཇུག་ཏུ་ཆེ་གེ་མོ་ཞེས་བྱ་བའི་སྡིག་པ་ཐམས་ཅད་ཤཱནྟིཾ་ཀུ་རུ་སྭཱཧཱ། ཞེས་བྱ་བའི་མིང་གུར་གུམ་གྱིས་བྲིས་ལ་འབི་འབིའི་དབུས་སུ་བཅུག་སྟེ། ལྷའི་སྐུའམ་མཆོད་རྟེན་དུ་རྩ་བའི་རིག་པ་ཟློས་ཤིང་གདབ་བོ། །
བཞི་པ་ནི། མཆོད་རྟེན་ཐེབས་པ་དང་། སྟོང་པའི་ངང་ལས་མཆོད་རྟེན་ཉིད་ཆེན་པོ་མང་པོར་བསམས་ལ་བུམ་པའི་ནང་དུ་ཀུན་རིག་རིགས་ལྔའམ། སུམ་ཅུ་སོ་བདུན་གྱི་བར་དུ་སྐད་ཅིག་གིས་བསྐྱེད་ལ། དཀྱིལ་འཁོར་གྱི་སྐབས་ནས་འབྱུང་བ་བཞིན་ཡེ་ཤེས་པ་སྤྱན་དྲངས་ནས་རྩ་བའི་རིག་པ་ཉིས་འབུམ་གྱི་བར་ཅི་རིགས་པ་བཟླས་པས་བྱིན་གྱིས་བརླབས་ལ། ཅི་གྲུབ་པས་མཆོད་དེ་གཏོར་མ་གཏང་བར་བྱའོ། །

དེ་ནས་ཡང་མཆོད་རྟེན་རྣམས་ཞུ་བ་ལས་སླར་བཏབ་པའི་མཆོད་རྟེན་གྱི་རྣམ་པར་བསམས་ལ་ཕྱག་བྱས་ལ་ཅི་འབྱོར་པས་མཆོད་དེ་བསྟོད་ལ་སྨོན་ལམ་རྒྱས་པར་གདབ་བོ། །
བརྒྱད་པ་ལ་གསུམ་སྟེ་རྟགས་དངོས་དང་། རྟགས་མ་བྱུང་ན་བསྐྱར་བའི་ཆོ་ག་དང་། བསྐྱར་ཆོག་བྱས་པས་རྟགས་འབྱུང་བར་བསྟན་པའོ། །
དང་པོ་ནི། དེ་ནས་མཆོད་རྟེན་འབར་གྱུར་ཏམ། །
ཞེས་སོགས་ཚིགས་བཅད་ཕྱེད་དང་གསུམ་སྟེ། གོང་དུ་བཤད་པ་ལྟར་གྱི་མཆོད་རྟེན་ལ་སྒྲུབ་པ་བྱས་པས་སྡིག་པ་དག་པའི་རྟགས་འདི་དག་འབྱུང་བའི་དོན་ཏོ། །
གཉིས་པ་ནི། ཅི་སྟེ་མཚན་མ་དེ་དག་ནི། །
ཞེས་སོགས་ཚིགས་བཅད་གཉིས་ཏེ་གོ་སླའོ། །
གསུམ་པ་ནི། དེ་ནས་དེ་ཡི་སྡིག་པ་ནི། །
ཞེས་སོགས་ཚིགས་བཅད་གཉིས་ཏེ་བསྐྱར་ཆོག་བྱས་པས་ཚེ་འདས་དེའི་སྡིག་པ་དག་པའི་མཚན་མ་ངེས་པར་མཐོང་ཞིང་ཕྱི་མར་ལྷའི་ལུས་ཀྱི་གཟུགས་སུ་འགྱུར་ལ། དེའི་ཚེ་སྔར་འདིར་སྐྱེས་པ་དང་། འདི་ནས་ཤི་ནས་འདིར་སྐྱེས་ཞེས་དྲན་པའི་སྒོ་ནས་རང་གི་རྒྱུད་དུ་ངོ་ཤེས་པར་འགྱུར་རོ། །
དེ་ལྟར་ན་ཚེ་སྔ་ཕྱིའི། མཚན་མ་འདི་དག་ཤེས་ནས་ནི། །
ཞེས་སོགས་སོ། །
བརྒྱད་པ་རྟེན་མེད་པ་ལ་སྡིག་པ་སྦྱང་བ་ནི། ཡང་ན་མེད་པར་གྱུར་ན་ནི། །
ཞེས་སོགས་ཏེ་ཤཱཀ་ཐུབ་ནས་ཀྱང་། ལྷ་དང་། ཀླུ་དང་། གནོད་སྦྱིན་དང་། སྲིན་པོ་ལ་སོགས་པ་ངན་སོང་གི་རྒྱུད་ཀྱི་དབང་དུ་གྱུར་པ་རྣམས་ཀྱི་ཤི་བའི་རོའམ་ཞེས་སོགས་དང་། ཚེ་དཔག་མེད་ནས་ཀྱེ་ལྷའི་བུ་རྣམས་ངན་སོང་གི་རྒྱུད་དུ་སྐྱེས་ཟིན་པ་གང་ཡིན་པ་དེ་དག་གི་མིང་ལ་ཡང་དབང་བསྐུར་ཅིག་ཅེས་སོགས་འབྱུང་བའི་དོན་ནི་སྔར་བསྟན་པ་རྣམས་ལས་རོ་བསྲེག་མ་ཡིན་པ་རྣམས་མིང་ལ་སོགས་པ་ཐམས་ཅད་ལ་བྱ་བར་ནུས་སོ། །
དགུ་པ་ཕྱིར་བཟློག་གི་སྒོ་ནས་སྡིག་པ་སྦྱང་བ་ནི། ཐལ་བ་ཡུངས་ཀར་བྱེ་མ་སོགས། །
ཞེས་སོགས་ཚིགས་བཅད་གཅིག་སྟེ། འདིའི་མངོན་པར་རྟོགས་པ་བསྡུས་ཏེ་བྱེད་ན། བསྙེན་པ་ནས་མཆོད་གཏོར་གྱི་བར་དང་། རྟེན་བསྐྱེད་པའི་བར་དུ་རྒྱས་བསྡུས་གང་བྱེད་པ་སྔ་མ་བཞིན་དུ་ཉམས་སུ་བླངས་ལ། རྟེན་དེ་ལ་བྱེད་མའམ་ཡུངས་ཀར་ཐོགས་པས་རྒྱུད་ནས་འབྱུང་བའི་སྔགས་རྣམས་ཟློས་ཤིང་བྲབས་ནས། ནུབ་དུ་བྱེད་པ་རྫོགས་པའི་མཇུག་ཏུ་བྱེ་མ་ལ་སོགས་པའི་དམན་པ་རྣམས་རྒྱ་མཚོ་ལ་འབབ་པའི་ཆུ་བོར་དོར་བར་བྱའོ། །
རྒྱུད་ན་ནི་དེ་ཉིད་བཞུགས་སོ། །
ཇོ་བོ་རིན་ཆེན་བཟང་པོའི་ཕྱག་ལེན་རྒྱས་པ་བརྗོད་ན། ཡ་མཐའ་བསྙེན་པ་ནས་བཟུང་སྟེ་མ་མཐའ་མཆོད་པ་དང་གཏོར་མའི་བར་རྣམས་རྒྱས་བསྡུས་གང་བྱེད་པ་སྔ་མ་བཞིན་བྱས་ལ། དེ་ནས་རྟེན་ལ་བྱ་བའི་བགེགས་སྦྱང་བ་དང་། རྟེན་བསྐྱེད་པ་དང་། རྣམ་པར་ཤེས་པ་དགུག་པ་དང་། སྡིག་པ་དང་བྲལ་བ་དང་བཞི་ཡང་སྔ་མ་བཞིན་བྱས་ལ། ཡང་བགེགས་ཞི་བའི་སྦྱང་བ་སྤྲོས་པའི་བྱེ་བྲག་གིས་རྒྱས་བསྡུས་གང་རུང་ཅིག་འདིར་ཡང་བྱ་སྟེ། དེའང་ཞི་བས་སྦྱང་བ་ནི་སྔར་བྱས་ལ། འདིར་དྲག་པོས་སྦྱང་བ་བྱས་ན་མཛེས་སོ། །
དེ་ནས་བརྡེག་པ་ནི་རྒྱུད་འདི་ནས་ཀྱང་གསུངས་ལ། གཙུག་དགུ་ནས་ཀྱང་། ཡུངས་ཀར་མེ་ཏོག་དང་ལྡན་པས། །
གསང་སྔགས་ཟློས་ཤིང་བརྡེག་པར་བྱ། །
ཞེས་འབྱུང་བས། བྱེ་མའམ་ཡུངས་ཀར་གྱིས་རྟེན་ལ་བྲབ་ཅིང་། རྩ་རིག་ལ་སོགས་པའི་དཀྱིལ་འཁོར་གྱི་ལྷའི་སྔགས་ཅི་ཙམ་ནུས་པ་བཟླས་པའི་རྗེས་ལ་ཤཱཀ་ཐུབ་ནས་འབྱུང་བའི་བརྡེག་སྔགས་བཅོ་ལྔ་དང་། གཞན་ཡང་རིག་སྔགས་མཐུ་དང་གཟི་བརྗིད་ཆེན་པོ་རྣམས་ཟློས་ཤིང་རྟེན་ལ་བྲབ་བོ། །

དེ་ནས་རྒྱུད་འདི་ཉིད་ནས་ཀྱང་། དེ་ནས་ཁྲུས་ལ་སོགས་བྱས་ལ། །
ཞེས་པས་དངོས་སུ་སློབ་དཔོན་གྱི་ལས་བསྟན་ཀྱང་ཁྲུས་ཅུང་ཟད་ཟིན་ལ་གཙུག་དགུ་ནས་རུས་པའམ་གོས་སམ་མིང་ལ་ནི། རྡོ་རྗེ་ཆུ་ཡིས་བཀྲུ་བར་བྱ། །
ཞེས་དང་། །
སླར་ཡང་བཀྲ་ཤིས་ཚིགས་བཅད་ཀྱིས། །
དུས་གསུམ་དུ་ནི་ཁྲུས་བྱའོ། །
ཞེས་གསུངས་པས་ན། རྣམ་རྒྱལ་བུམ་པའི་ཆུས་ལུགས་མའམ། རས་བྲིས་ལ་སོགས་པའི་རྟེན་རྙིང་པ་ལ་ཚིགས་བཅད་དང་སྔགས་ཅི་རིགས་པས་བཀྲུས་ཏེ་སླར་བུམ་པར་བླུགས། དེ་ནས་བུམ་པ་ཐོགས་ལ་ནུབ་གོང་མ་ལ་ནི་མེ་ལོང་ལ་གཟུགས་བརྙན་འཆར་བ་ལ་བཀྲུ། ནུབ་ཐ་མ་ལ་མིང་བྱང་ལ་སོགས་པའི་རྟེན་ལ་དངོས་སུ་བཀྲུ་སྟེ། ཕར་ཕྱིན་དྲུག་གི་ཚིགས་བཅད་དང་། ཆུ་བོ་དྲུག་གི་ཁྲུས་བྱས་པས། །
ཞེས་སོགས་ཚིགས་བཅད་ཕྱེད་དང་གསུམ་ལ་རྩ་རིག་རེ་རེ་སྤེལ་ཞིང་བཀྲུའོ། །
དེ་ནས། གང་ལ་སེར་སྣ་རྣམ་ཆགས་པ། །
ཞེས་སོགས་བཀྲ་ཤིས་ཀྱི་ཚིགས་བཅད་དང་། འདོད་ཆགས་ཞེ་སྡང་གཏི་མུག་གསུམ། །
ཞེས་སོགས་དང་། ས་ནི་དུག་གི་ཕ་ཡིན་ཏེ། །
ཞེས་སོགས་ཀྱིས་ཀྱང་བཀྲུའོ། །
དེ་ནས་བུ་ལ་སོགས་པས་མིང་བྱང་འཛིན་ལ་ཡིད་ཀྱིས་ཚེ་འདས་དེས་ཕྱག་བྱེད་ཅིང་འོག་ནས་འབྱུང་བ་རྣམས་ངག་ཏུ་བརྗོད་པས་སྐྱབས་སུ་འགྲོ་བར་བསམ་ཤིང་། གཙོ་བོ་རྒྱལ་བ་འགྲོ་བའི་མགོན། །
ཞེས་སོགས་ཀྱིས་ཕྱག་བྱེད་དུ་བཅུག་གོ །དེ་ལ་གོང་དུ་བསྟན་པ་རྣམས་རིམ་པ་ཇི་ལྟར་ཉམས་སུ་བླང་ཞེ་ན། རོ་སྦྱོང་བ་ནི་ཐམས་ཅད་ཀྱི་ཐོགས་མ་དང་མཇུག་ཏུ་བྱས་ཀྱང་འདྲ་ལ། གཞན་བཟླས་པའི་རྗེས་ལ་ཕྱིར་བཟློག དེ་ནས་དབང་བྱའོ། །
སྦྱིན་སྲེག་ནི་མཆོད་པའི་སྐབས་སམ་མཇུག་ཏུ་བྱ་བ་གང་རུང་ཡིན་ནོ། །
སཱཙྪ་ནི་རོ་ཡོད་ན་སྦྱང་བའི་རྗེས་ལ་བྱ་སྟེ། རོ་མེད་ན་གོང་དུ་བྱས་ཀྱང་འགལ་བ་མེད་དོ། །
བཞི་པ་དེའི་ཕན་ཡོན་ལ་གཉིས་ཏེ། ཕན་ཡོན་དངོས་དང་། དགེ་བའི་རྩ་བ་མ་བསྐྱེད་པའི་རྟེན་ལ་ཐབས་སྔགས་དང་། ཕྱག་རྒྱ་མེད་ན་མི་འབྱོངས་པར་བསྟན་པའོ། །
དང་པོ་ནི། དེ་ལྟར་བྱས་ན་སྡིག་ཅན་ཡང་། །
ཞེས་སོགས་ཏེ་གོང་དུ་བསྟན་པའི་སྡིག་པ་སྦྱོང་བའི་ཐབས་གང་རུང་རེ་རེའམ་ཐམས་ཅད་བྱས་ན། སྡིག་པ་སྟོབས་ཆེན་པོ་དང་ལྡན་པ་ཡང་ངན་སོང་ལས་ཐར་བར་འགྱུར་ན། དགེ་བའི་མཆོག་བསྐྱེད་པ་དང་། བྱང་ཆུབ་ཏུ་སེམས་བསྐྱེད་པ་དང་། ཕ་རོལ་ཏུ་ཕྱིན་པ་དྲུག་ལ་གོམས་པའི་སོ་སོ་སྐྱེ་བོ་རེ་ཞིག་ལས་ཀྱི་དབང་གིས་ངན་སོང་དུ་སྐྱེས་པ་རྣམས་གྲོལ་བ་ལྟ་སྨོས་ཀྱང་ཅི་དགོས་སོ། །
གཉིས་པ་ནི། དགེ་བའི་རྩ་བ་མ་བསྐྱེད་ལ། །
ཞེས་སོགས་གོ་སླའོ། །
ལྔ་པ་ནོར་བུ་དྲི་མ་མེད་པ་ངན་སོང་ལས་ཐོན་པའི་ཐབས་ཕན་ཡོན་དང་བཅས་ཏེ་བསྟན་པ་ལ་བདུན་ཏེ། བརྒྱ་བྱིན་ལ་སོགས་པས་ཆོ་ག་ཇི་ལྟ་བ་བཞིན་བྱས་པས་དྲི་མ་མེད་པ་སྡུག་བསྔལ་ལས་ཐར་ཏེ་དགའ་ལྡན་དུ་སྐྱེས་པ་དང་། ནོར་བུ་དྲི་མ་མེད་པ་ལ་སོགས་པས་བཅོམ་ལྡན་འདས་ལ་མཆོད་པ་བྱས་ཏེ་ངོ་མཚར་བར་བསྟན་པ་དང་། བརྒྱ་བྱིན་ལ་སོགས་པས་ཆེད་དུ་བརྗོད་པ་བསྟན་པ་དང་། དགའ་ལྡན་པས་ངོ་མཚར་ཏེ་ཆེད་དུ་བརྗོད་པ་དང་། སུམ་ཅུ་རྩ་གསུམ་པ་རྣམས་ཀྱིས་ཡ་མཚན་སྐྱེས་ཏེ་ཆེད་དུ་བརྗོད་པ་དང་། ཡང་དགའ་ལྡན་པས་ངོ་མཚར་སྐྱེས་ཏེ་ཆེད་དུ་བརྗོད་པ་དང་། ནོར་བུ་དྲི་མ་མེད་པ་ལ་སོགས་པས་མཆོད་པ་བྱས་ཏེ། སླར་དོང་བར་བསྟན་པའོ། །
དང་པོ་ནི། དེ་ནས་བརྒྱ་བྱིན་ལ་སོགས་ལྷ། །
ཞེས་སོགས་ཏེ་སྔར་བཤད་པའི་སྡིག་སྦྱོང་གི་སྒོ་དེ་རྣམས་ནོར་བུ་དྲི་མ་མེད་པའི་ཆེད་དུ་བརྒྱ་བྱིན་གྱིས་བྱས་པས་ནོར་བུ་དྲི་མ་མེད་པ་དགའ་ལྡན་དུ་སྐྱེས་ཏེ། སྐྱེས་མ་ཐག་ཏུ་བྱང་ཆུབ་མཆོག་ཏུ་སེམས་བསྐྱེད་པས་ན། སེམས་ཅན་ཀུན་ལ་ཕན་ཕྱིར་བདེར་གཤེགས་འདྲ་བར་སྐྱེས། །

ཞེས་སོ། །
གཉིས་པ་ནི། དེ་ནས་དབང་པོར་བཅས་པ་ཡིས། །
ཞེས་སོགས་ཏེ། དགའ་ལྡན་གྱི་ལྷ་རྣམས་ལ་དབང་བས་ན་དབང་པོ་ཞེས་བྱ་ཡི་བརྒྱ་བྱིན་ནི་མ་ཡིན་ནོ། །
གསུམ་པ་ནི། དེ་ནས་བརྒྱ་བྱིན་ལ་སོགས་པའི་ལྷའི་བུ་ཐམས་ཅད་ཀྱིས་ཞེས་སོགས་སོ། །
བཞི་པ་ནི་དེ་ནས་ལྷའི་བུ་དེ་དག་གིས་ཞེས་སོགས་ཀྱིས་སྔར་དགའ་བའི་ཚལ་ནི་གང་བར་བྱས་ཞེས་པ་ནི། དབང་པོར་བཅས་པའི་དྲག་ཆེན་ལྷ་རྣམས་དགའ་ལྡན་ཉིད་དུ་གནས་ནས་མཆོད་པའི་སྤྲིན་གྱིས་གང་བར་བྱས་པ་ཡིན་ལ། འདིར་འོད་ཟེར་གྱིས་བསྐུལ་བའི་རྗེས་སུ་ནོར་བུ་དྲི་མ་མེད་པའི་འོད་དེ་ཉིད་ལྷའི་འཁོར་དང་བཅས་ཏེ་དགའ་ལྡན་དུ་མི་སྣང་བར་བྱས་ཏེ། དགའ་བའི་ཚལ་དུ་འོངས་ནས་བཅོམ་ལྡན་འདས་ཀྱི་འོད་ཟིལ་གྱིས་གནོན་མི་ནུས་ལ། བརྒྱ་བྱིན་དྲིན་ཆེ་བས་དེ་ལས་གཞན་པའི་ལྷ་རྣམས་ཀྱི་འོད་ཟིལ་གྱིས་མནན་ནས་བཅོམ་ལྡན་འདས་ལ་ཆེད་དུ་བརྗོད་པའོ། །
ལྔ་པ་ནི། དེ་ནས་སྐད་ཅིག་མ་དེ་ཉིད་ཀྱི་ཚེ་ཞེས་སོགས་སོ། །
དྲུག་པ་ནི། དེ་ནས་ལྷའི་བུ་དེ་དག་དེ་ལྟ་བར་འདོད་ནས་ཞེས་སོགས་ཏེ། སུམ་ཅུ་རྩ་གསུམ་པའི་ལྷའི་བུ་རྣམས་ཀྱིས་དྲི་མ་མེད་པའི་འོད་ལྟ་བར་འདོད་ནས་བཅོམ་ལྡན་འདས་ལ་ཞུས་པས། བཅོམ་ལྡན་འདས་ཀྱིས་འོད་ཟེར་གྱིས་བསྐུལ་ནས་སྣང་བར་བྱས་སོ། །
དེ་ནས་དྲི་མ་མེད་པའི་འོད་འཁོར་དང་བཅས་པ་རྣམས་ཀྱིས་རྫུ་འཕྲུལ་བསྟན་ནས་བསྐོར་བ་བྱས་ཏེ་ཆེད་དུ་བརྗོད་པའོ། །
བདུན་པ་ནི། དེ་ནས་ནོར་བུ་དྲི་མ་མེད་པའི་འོད་ཅེས་བྱ་བའི་ལྷའི་བུ་དེ་དག་གིས་བཅོམ་ལྡན་འདས་ལ་ནོར་བུ་དང་ཞེས་སོགས་ཏེ་རྗེས་འཇུག་གི་ཉམས་ལེན་ལ་མཆོད་པ་ཉེར་ལྔ་པ་བསྟན་ནོ། །
དྲུག་པ་རྒྱུད་ཀྱི་ཆེ་བ་བསྟན་པ་ལ་བཞི་སྟེ། བརྒྱ་བྱིན་ལ་སོགས་པས་བཤད་པར་གསོལ་བ་གདབ་པ་དང་། བཅོམ་ལྡན་འདས་ཀྱི་ཉོན་ཅིག་པར་གདམས་པ་བསྟན་པ་དང་། བཤད་པ་དངོས་དང་། བཅོམ་ལྡན་འདས་ཀྱིས་བརྒྱ་བྱིན་ལ་ཡོན་ཏན་དེ་ལྟ་བུ་དང་ལྡན་པའི་རྒྱུད་དེ་འཛམ་བུ་གླིང་པ་རྣམས་ཀྱི་དོན་དུ་བག་ཡོད་པར་སྒྲུབས་ཤིག་པར་བཀའ་གནང་བའོ། །
དང་པོ་ནི། དེ་ནས་བརྒྱ་བྱིན་དང་། ཚངས་པ་ལ་སོགས་པའི་ལྷ་རྣམས་མཆོག་ཏུ་ཡ་མཚན་དུ་གྱུར་ནས་ཞེས་སོགས་སོ། །
གཉིས་པ་ནི། བརྒྱ་བྱིན་དང་ཞེས་སོགས་སོ། །
གསུམ་པ་ལ་ལྔ་སྟེ། སྣོད་དང་ལྡན་པས་ཐོས་པར་བསྟན་པ་དང་། ལྷ་རྣམས་ཀྱིས་སྣོད་དང་ལྡན་པར་ཁས་བླངས་པ་དང་། གཞན་གྱི་དོན་བྱས་པའི་ཕན་ཡོན་བསྟན་པ་དང་། བརྒྱ་བྱིན་ལ་སོགས་པས་བསྟན་པ་བསྲུང་བར་དམ་བཅས་པ་དང་། རྒྱུད་བཅང་བ་ལ་སོགས་པའི་ཕན་ཡོན་བསྟན་པའོ། །
དང་པོ་ནི། ལྷའི་བུ་རྣམས་དགེ་བ་དང་ལྡན་པའི་སེམས་རྣམས་ཀྱིས་ཞེས་སོགས་ཏེ་མ་རབས་དང་པོ་ནི་མི་དགེ་བ་བཅུ་དང་ལྡན་པ། གཉིས་པ་ནི་དགེ་སྡིག་གང་ཡང་མེད་པ་སྟེ་ཕལ་པ་ཞེས་ཀྱང་ཟེར་རོ། །
བསམ་པ་ངེས་པ་ནི། ཐེག་ཆེན་དུ་རིགས་ངེས་པ། ཕྱིར་མི་ལྡོག་པའི་གནས་མངོན་པར་འདོད་པ་ནི་ས་དང་པོ་ཡན་ཆད་ཀྱི་ཡོན་ཏན་འདོད་པའོ། །
གཉིས་པ་ནི། དེ་ནས་བརྒྱ་བྱིན་དང་ཚངས་པ་ལ་སོགས་པའི་ལྷའི་བུ་དེ་དག་ཞེས་སོགས་སོ། །
གསུམ་པ་ལ་གཉིས་ཏེ། དྲི་བ་དང་། ལན་ནོ། །
དང་པོ་ནི། བཅོམ་ལྡན་འདས་བརྟག་པའི་རྒྱལ་པོ་འདིས་ཞེས་སོགས་སོ། །
གཉིས་པ་ནི། བཅོམ་ལྡན་འདས་ཀྱི་བཀའ་སྩལ་པ་ཞེས་སོགས་ཏེ་ཡང་དག་པར་རྫོགས་པའི་སངས་རྒྱས་ཉིད་དུ་བལྟ་བ་ནི། གཞན་དོན་བྱས་པས་སངས་རྒྱས་དང་མཛད་པ་འདྲ་བའི་དོན་ཏེ། འོག་ཏུ་ལྷའི་དབང་པོ་དཔེར་ན་ཞེས་སོགས་གསུངས་པ་ལས་ཤེས་སོ། །

བཞི་པ་ནི། དེ་ནས་བརྒྱ་བྱིན་དང་ཚངས་པ་ལ་སོགས་པའི་ལྷའི་བུ་རྣམས་དང་རྒྱལ་པོ་བཞི་དང་ཞེས་སོགས་ཏེ་འཇིག་རྟེན་སྐྱོང་བ་བརྒྱད་ནི་ཕྱོགས་སྐྱོང་བ་བརྒྱད་དོ། །
གནོད་སྦྱིན་གྱི་སྡེ་དཔོན་ཉེར་བརྒྱད་ནི་གཟུངས་གྲྭ་ལྔ་ལས་ཕྱོགས་བཞིར་སྲུང་བ་བཞི་བཞི། མཚམས་བཞིར་སྲུང་བ་རེ་རེ། སྟེང་འོག་གི་སྲུང་བ་བཞི་བཞི་སྟེ་ཉེར་བརྒྱད་དོ། །
ཞེས་གསུངས་སོ། །
འཕྲོག་མ་བུ་ལྔ་བརྒྱས་བསྐོར་བ་རྣམས་ནི། ཁམས་གསུམ་གྱི་སེམས་ཅན་ཐམས་ཅད་ཀྱི་གཟི་བརྗིད་དང་སྲོག་འཕྲོག་པར་བྱེད་ཅིང་། ཟ་མ་རེ་རེ་ལ་སེམས་ཅན་ལྔ་བརྒྱའི་དབུགས་ལེན་པ་སེམས་ཅན་ལ་ཤིན་ཏུ་གནོད་ཅིང་གདུག་པ་ཅན་ཏེ་དེ་འདུལ་བའི་ཕྱིར། སངས་རྒྱས་ཐུགས་རྗེ་ཆེ་ལ་ཐབས་མཁས་པས་ཆང་ཟན་བྱིན་གྱིས་བརླབས་ཏེ་ཁ་ཟས་སུ་བྱིན་པས་ཚིམ་པར་བྱས་ཤིང་། འཕྲོག་མ་འཁོར་དང་བཅས་པ་བཅོམ་ལྡན་འདས་ཀྱི་བཀའ་འབངས་སུ་བཀོད་པ་ཡིན་ནོ། །
ལྔ་པ་ནི། བཅོམ་ལྡན་འདས་གང་དུ་བརྟག་པའི་རྒྱལ་པོ་འདི་རིགས་ཀྱི་བུའམ་རིགས་ཀྱི་བུ་མོ་དད་པས་འཆང་ངམ་ཞེས་སོགས་སོ། །
བཞི་པ་ནི། བཅོམ་ལྡན་འདས་ཀྱིས་བཀའ་སྩལ་པ། ལྷའི་དབང་པོ་ཁྱོད་ཀྱིས་ཇི་སྐད་སྨྲས་པ་དེ་དེ་བཞིན་ཏེ་ཞེས་སོགས་སོ། །
དེ་དག་གིས་ནི་བརྟག་པ་དང་པོའི་དོན་རྗེ་བཙུན་ས་སྐྱ་པའི་དགོངས་པ་ཇི་ལྟ་བ་བཞིན་དུ་བཤད་ཟིན་ཏོ། །
གཉིས་པ་ཕྱག་ན་རྡོ་རྗེའི་ཞལ་ནས་གསུངས་པའི་བརྟག་པ་ཕྱི་མ་ལ་གཉིས་ཏེ། སྤྱི་དོན་དང་གཞུང་གི་དོན་ནོ། །
དང་པོ་ནི། དཀྱིལ་འཁོར་ཕྱི་མ་བཅུ་གཅིག་པོ་འདི་དག་ལ་རྗེ་བཙུན་ས་སྐྱ་པའི་བཞེད་པས་ཆོ་གའི་ཆིངས་ཀུན་རིག་དང་འདྲ་བ་ལས། མི་འདྲ་བའི་ཁྱད་པར་གཞུང་ལས་དངོས་སུ་བཤད་པ་རྣམས་སོ་སོར་སྦྱར་བར་བཞེད་དོ། །
དེ་ཡང་བདག་བསྐྱེད་ཀྱི་སྐབས་སུ་དཀྱིལ་འཁོར་ཐམས་ཅད་དུ་འཇུག་པ་རྡོ་རྗེ་སེམས་དཔའ་བསྐྱེད་པ་ལ་ནི་ཁྱད་པར་མེད་ལ། རང་རང་གི་དཀྱིལ་འཁོར་གྱི་གཙོ་བོ་བསྐྱེད་པ་ལ་ཞལ་ཕྱག་དང་སྔགས་སོ་སོར་བྱའོ། །
བསྐྱེད་པ་རྒྱས་པ་ལ་ནི་རང་རང་གི་དཀྱིལ་འཁོར་ཡོངས་རྫོགས་བསྒོམས་ནས་སྔགས་དང་ཕྱག་རྒྱ་བཞིའི་རྒྱས་འདེབས་རྣམས་ཀྱང་དེ་བཞིན་དུ་སྦྱར་བར་བྱའོ། །
མདུན་བསྐྱེད་བསྒྲུབ་ཚུལ་ཡང་དེ་དང་འདྲ་ཞིང་། དབང་གི་འཇུག་པའི་སྐབས་དང་དངོས་གཞིའི་སྐབས་སུ་མི་འདྲ་བའི་ཁྱད་པར་ཡོད་པ་རྣམས་སོ་སོར་སྦྱར་ཞིང་། ཆོ་ག་གཞན་རྣམས་ནི་ཁྱད་པར་མེད་པར་བཞེད་དོ། །
འོན་ཀྱང་ད་ལྟ་དབང་བསྐུར་གྱི་ཕྱག་ལེན་ཡོད་པ་ནི་རྩ་སྐྱ་པ་ནས་བརྒྱུད་པ་ཡིན་པས་དེའི་ལུགས་ལྟར་བརྗོད་ན། རང་རང་གི་དཀྱིལ་འཁོར་དུ་དབང་བསྐུར་ལེགས་པར་ཐོབ་པའི་རྣལ་འབྱོར་པས་སེམས་ཅན་ཐམས་ཅད་ཀྱི་སྒྲིབ་པ་སྦྱངས་ཏེ་སངས་རྒྱས་ཐོབ་པར་བྱེད་པ་ལ་བཞི་སྟེ། སློབ་དཔོན་ལས་ཀྱི་ཆོ་ག་དང་། སློབ་མ་དཀྱིལ་འཁོར་དུ་འཇུག་ཅིང་དབང་བསྐུར། དངོས་གྲུབ་ཀྱི་ཡེ་ཤེས་ལ་བསླབ་པ། སྡིག་པ་སྦྱོང་ཐབས་ཕན་ཡོན་དང་བཅས་པ་བསྟན་པའོ། །
དང་པོ་ལ་ལྔ་སྟེ། དང་པོ་བསྙེན་པ་ནི་གནས་མཚན་ཉིད་དང་ལྡན་པར་དུས་ཁྱད་པར་ཅན་གྱི་ཚེ། ཡོ་བྱད་དང་ལྡན་པས། སྔོན་འགྲོ། དངོས་གཞི། རྗེས་གསུམ་གྱིས་མཆིང་བ་ཡང་ཀུན་རིག་བཞིན་དུ་ཤེས་པར་བྱ་ཞིང་། འདིར་ཡིག་ཐོ་ཙམ་བསྟན་པར་བྱའོ། །
སྐྱབས་འགྲོ་སེམས་བསྐྱེད་ཚད་མེད་བཞི། །
མི་རྟོག་སྟོང་ཉིད་དྲན་པར་བྱ། །
ཚོགས་གཉིས་གསག་པའི་ལམ་དང་གཅིག །དེ་ཡི་ངང་ལས་བདག་དང་གནས། །
རྣལ་འབྱོར་བསྲུང་སྟེ་གཉིས་པའོ། །
ལག་པ་བྱིན་བརླབ་གཟུགས་སྦྱོར་བསྒོམ། །

སྡིག་པ་བྲལ་ཞིང་ཡེ་ཤེས་དབབ། །
དེ་ཉིད་བརྟན་པ་བྱེད་པ་གསུམ། །
སྟོང་པ་ཉིད་དང་ཟླ་བར་བསྒོམ། །
དེ་སྟེང་ཐུན་མང་རིག་པ་དང་། །
ཁྱད་པར་ས་བོན་སྤྲོ་བསྡུ་ཡིས། །
རང་རང་ཕྱག་མཚན་དེ་གྱུར་ལ། །
ས་བོན་བརྗོད་ཅིང་རང་ལྷར་བསྐྱེད། །
དམ་ཚིག་ལྡན་དང་རིགས་གསུམ་གྱིས། །
བརྟན་པར་བྱ་བའི་བྱིན་བརླབ་གསུམ། །
དེ་ལ་རིགས་ལྔའི་དབང་བསྐུར་ནས། །
ཏིང་འཛིན་རྩེ་གཅིག་བཞི་པའོ། །
སེམས་ཅན་སྒྲིབ་སྦྱངས་སླར་འདུས་པས། །
བསང་སྦྱང་བྱིན་བརླབ་མཆོད་པ་དང་། །
བདག་ལ་བསྟོད་དེ་ལྔ་པའོ། །
རང་ལྷ་རྐྱང་པའི་བསྙེན་བྱེད་ན། །
སྐབས་འདིར་བཟླས་བརྗོད་ཤེས་བྱ་སྟེ། །
འདས་པ་རྣམས་ལའང་ཉན་མོད་ཀྱི། །
དེ་ལོག་དྲུག་ལ་རབ་ཏུ་བསྔགས། །
ལྷ་ཚངས་བསྙེན་པའི་སྔོན་འགྲོའོ། །
དངོས་གཞི་ལ་ཡང་རྣམ་གཉིས་ཏེ། །
ཏིང་འཛིན་དཀྱིལ་འཁོར་བསྐྱེད་པ་དང་། །
ནུས་དང་ལྡན་ཕྱིར་བསྒྲུབ་པའོ། །
དང་པོ་ལ་ཡང་རྣམ་གསུམ་སྟེ། །
མ་དག་པ་ཡི་ཁམས་སྦྱང་དང་། །
འབྱུང་བཞི་རི་རབ་གཞལ་ཡས་ཁང་། །
གསུམ་གྱིས་བརྟེན་པ་བསྐྱེད་པ་ཡང་། །
ཀུན་རིག་བཞིན་ལས་ཁྱད་པར་ནི། །
བྷྲུྃ་ལས་གཞལ་ཡས་ཁང་གྲུ་བཞི་སྒོ་བཞི་པ་ཤར་ཤེལ་དཀར་པོ། ལྷོ་བཻཌཱུརྻ་སྔོན་པོ། ནུབ་པདྨ་ར་ག་དམར་པོ། བྱང་ཨིནྡྲ་ནཱི་ལ་ལྗང་གུ། དབུས་གསེར་གྱི་རང་བཞིན་ལ་ལྷའི་གཙོ་བོའི་འོད་ཟེར་གྱི་མདངས་ཀྱིས་ཁྱབ་པའོ། །
དེ་རྣམས་ལ་ཐུན་མོང་དུ་པད་ཟླའི་གདན་ཅན། དབུས་ཀྱི་གཙོ་བོ་རྣམས་ལ་སེང་གེ་ལ་སོགས་པའི་གདན་བསམ་པའོ། །
དེ་ནས་དབུས་ཀྱི་གདན་གྱི་སྟེང་དུ་སྔར་གྱི་ཕྱག་རྒྱ་ཆེན་པོ་གཙོ་བོའི་ང་རྒྱལ་གྱིས་གནས་ནས། དེའི་ཐུགས་ཀར་ཟླ་བའི་སྟེང་དུ། མཐའ་སྐོར་དུ་རྩ་རིག་དང་ནང་སྐོར་དུ་གཙོ་བོའི་སྔགས་བཀོད་པ་ལས་འོད་ཟེར་སྤྲོ་བསྡུས་བྱས་པས་གཙོ་བོ་བསྐྱེད་དེ། དེའི་ཐུགས་ཀར་ཟླ་བའི་སྟེང་དུ་མཐའ་སྐོར་དུ་རྩ་རིགས་ནང་སྐོར་དུ་རང་གི་སྔགས་བཀོད་པ་ལས་འཁོར་བསྐྱེད་ནས་སོ་སོའི་གནས་སུ་བཀོད་དེ། འདི་དག་གི་སྔགས་དང་ཕྱོགས་གང་དུ་དགོད་པ་དང་། སྐུ་མདོག་དང་ཕྱག་མཚན་རྣམས་ནི་འོག་གཞུང་དོན་གྱི་སྐབས་སུ་འབྱུང་ངོ་། །
དེ་ལྟར་ཏིང་ངེ་འཛིན་གྱི་དཀྱིལ་འཁོར་བསྐྱེད་ནས་དེ་ཉིད་བསྒྲུབ་པ་ལ་ཆོས་ལྔ་ལས། དང་པོ་ཡེ་ཤེས་སེམས་དཔའ་སྤྱན་དྲངས་པ་ནི་ཀུན་རིག་ཏུ་བསྟན་པའི་སྔགས་དང་། ཕྱག་རྒྱ་དེ་བཞིན་གཤེགས་པ་རང་རང་གི་ལྷ་ཚོགས་ཀྱི་རྣམ་པར་སྤྱན་དྲངས་ཏེ་མཆོད་ནས། འཇིག་རྟེན་པ་རྣམས་ནི་རང་རྒྱུད་པར་རང་སྔགས་ལ་ཛཿཧཱུྃ་བཾ་ཧོཿབཏགས་ཏེ་སྤྱན་འདྲེན་པའོ། །
གཉིས་པ་དགུག་གཞུག་བྱ་བ་ནི་ཀུན་རིག་བཞིན་ནོ། །
གསུམ་པ་བྱིན་གྱིས་བརླབ་ཅིང་རྒྱས་གདབ་པའི་དང་པོ་བྱིན་གྱིས་བརླབ་པ་ནི་ཐམས་ཅད་ཀུན་རིག་བཞིན་དུ་ཤེས་པ་བྱའོ། །
དེ་ལ་ཕྱག་རྒྱ་བཞིས་རྒྱས་གདབ་པ་ལ་བཞི་ལས། དམ་ཚིག་གི་ཕྱག་རྒྱ་ནི། ལུས་ཀྱི་ལས་སུ་ལག་པའི་ཕྱག་རྒྱ་བཅའ་བ་རྣམས་རིམ་པ་བཞིན་དུ་བསྟན་པར་བྱ་བ་ནི། ཤཱཀ་ཐུབ་ཀྱི་ལ། ལག་གཉིས་ཏིང་ངེ་འཛིན་དུ་བཞག །བསྡམས་པའི་གུང་མོ་མཐའ་སྦྱར་དང་། །
ཁུ་ཚུར་གཉིས་ལས་མཛུབ་གཉིས་དང་། །
མཐེའུ་ཆུང་འདུ་བྱེད་གྱེན་དུ་བསྐོར། །
བསྡམས་པའི་གུང་སྒྲེང་ཧཱུྃ་གཉིས་བཅག །བསྡམས་པ་ཧཱུྃ་སྒྲེང་རྣམ་རྒྱལ་གྱིའོ། །
སོར་མོ་ཐམས་ཅད་འབར་བ་དང་། །
བསྡམས་པ་སྤྱི་བོར་འཇོག་པ་དང་། །
བཅིང་བའི་གུང་སྒྲེང་གཞན་རྣམས་བརྐྱང་། །
དེ་ལས་མཐའ་གཉིས་བསྣོལ་ནང་བཀུག །མཆོད་བཞི་སྒོ་བ་ཀུན་རིག་བཞིན། །

འདིར་ཡང་འཆིང་བར་ཤེས་པར་བྱོས། །
ཚེ་དཔག་མེད་ཀྱི་ལ། ཐལ་མོའི་ཨོཾ་བརྐྱང་ཨཱཿནང་གཞུག །ཏྲྃ་གཞིབ་ཧཱུྃཿཧྲཱི་པད་འདབ་ཚུལ། །
དེ་ཉིད་མདུན་དུ་འདེབས་པ་དང་། །
དེ་ཉིད་གཡས་སུ་བསྐོར་བ་དང་། །
དེ་ལས་ཁ་སྦྱར་སྤྱི་བོར་སྦྱར། །
ཕྱག་ན་རྡོ་རྗེའི་གཞི་ཐལ་མོ། །
ཧཱུྃ་བརྐྱང་ཏྲཱཾ་གཞིབ་ཧཱུྃ་པདྨ། །
སྲིན་ལག་ནང་གཞུག་ཨཱཿསྒྲེང་བ། །
བསྡམས་པའི་ཧཱུྃ་ཚིགས་བར་མ་བཅག །ཧཱུྃ་བཅིང་ཧྲཱིཿནི་པདྨོར་བྱ། །
དེ་ཉིད་ཧཱུྃ་ཧྲཱིཿནང་དུ་གཞུག །མཆོད་དང་སྒོ་སྲུང་སྔར་བཞིན་ནོ། །
འཁོར་ལོས་སྒྱུར་བའི་དཀྱིལ་འཁོར་ལ། །
བསྡམས་པའི་ཧཱུྃ་གཉིས་གཤིབས་པ་དང་། །
དེ་ཉིད་པདྨོའི་ཚུལ་སྦྱོར་དང་། །
འོད་ཟེར་འབར་བའི་ཚུལ་དུ་བྱ། །
ལྷག་མ་རྣམས་ནི་སྔ་མ་བཞིན། །
མེ་ལྟར་འབར་བའི་དཀྱིལ་འཁོར་ལ། །
རྡོ་རྗེ་ཁུ་ཚུར་མཁྲིག་གཉིས་བསྣོལ། །
ཨཱཿསྦྲེལ་ཧཱུྃ་གཉིས་སྒྲེང་བའོ། །
བསྡམས་པ་ཧཱུྃ་ཨཱཿགཉིས་གཤིབས་སྒྲེང་། ཨོཾ་སྒྲེང་འཇིག་རྟེན་སྣང་བྱེད་ཅིང་། །
དེ་ལས་ཨཱ་བཅིང་ཨོཾ་ནང་གཞུག །ཨོཾ་ཨཱཿསྔར་བཞིན་བརྐྱང་བ་དང་། །
དེ་ལས་ཏྲཱཾ་གཞིབ་གསུམ་འཆིང་གི །ཨཱཿཨོཾ་ནང་དུ་ལུ་གུ་རྒྱུད། །
ལྷག་གཤིབས་བདུད་རྩི་འཁྱིལ་པའོ། །
ཧྲཱིཿཧཱུྃ་སྒྲེང་བ་མི་གཡོ་མགོན། །
ཧཱུྃ་སྒྲེང་ལྷག་མ་འབར་བར་བྱ། །
ཐལ་མོའི་ཧཱུྃ་ཧྲཱིཿཨཱཿསྦྱར་སྒྲེང་། །
ཨོཾ་བརྐྱང་ཕྱེ་ལ་ཾཧྲཱིཿབསྣོལ་བའོ། །
འཇིག་རྟེན་པ་རྣམས་ཀྱི་ལ་རིམ་པར། །
ཐལ་མོའི་ཨོཾ་སྦྲེལ་ཨ་བསྣོལ་དང་། །
པི་ཝཾ་གཡོན་ཐོགས་ཡུལ་འཁོར་སྲུང་། །
བསྡམས་པ་ཨཱཿསྒྲེང་འཕགས་སྐྱེས་པོ། །
དེ་ལ་ཧཱུྃ་སྦྱར་མིག་མི་བཟང་། །
རྣོ་ལ་ཁྲོ་དང་དབང་སྦྱར་བྱ། །
དབུས་མ་གསུམ་ནི་རྡོ་རྗེ་ཅན། །
ལག་པ་གཉིས་འབར་མེ་འབར་བ། །
གུང་མོ་དབྱུགས་འདྲ་གཤིན་རྗེ་ཡི། །
སྲིན་པོ་ཡི་ནི་ཁྲག་འཕྲོག་པ། །
དེ་ཉིད་བསྡུས་བཏུད་སྦྲུལ་མགོར་འགྱུར། །
ཐལ་མོ་བསྐོར་བ་རླུང་གི་ལྷ། །
དབྱུག་པར་ལྡན་པ་གནོད་སྦྱིན་མོ། །
བུམ་པར་བཞག་པ་ས་ཡི་ལྷ། །
ལག་པ་གཡོན་ནས་འཁོར་ལོ་ཡིས། །
འདི་ནི་ཉི་མ་ཟླ་བའི་ཞལ། །
ཐལ་མོ་དམ་སྦྱར་མིག་མི་བཟང་། །
གཟའ་ལྷག་ལ་ནི་སེ་གོལ་ཏོག །གཡས་ཀྱི་མཛུབ་མོ་ཁ་ནང་ནས། །
ཚིག་དབྱུང་ཕུར་བུར་ཤེས་པར་བྱ། །
པ་ཝ་སངས་ནི་གཉིས་སྙོམས་སྦྱོར། །
སྤེན་པ་དབྱུག་པ་འཛིན་པར་བྱ། །
རཱ་ཧུ་ལ་ནི་ཆུ་སྲིན་འདྲ། །
ཤེས་བྱ་རྒྱུ་སྐར་མེ་སྟག་བཞིན། །
དེ་ཉིད་བསྐོར་ནས་གློག་ཕྲེང་གི །བླ་འོག་བཞག་པ་གླུ་ཡི་རྒྱ། །
མགོ་བོ་ཐོད་པ་ནག་པོ་སྟེ། །
གཡོན་པ་མགོ་ཐོད་ཐོགས་འདྲ་དང་། །
གཡས་པས་མདུང་རྩེ་རྩེ་གསུམ་པ། །
གཡོན་པས་པདྨ་ཁ་འཛུམ་དང་། །
གཡས་པས་ཨོཾ་ཞེས་བྱ་བར་བཞག །གཡོན་པས་འཁོར་ལོ་དབྱུག་ཐོ་གསུམ། །
ཨཱཿདང་ཨོཾ་གཉིས་རྩེ་སྤྲད་ལ། །
ལྷག་མ་གསུམ་ནི་བརྒྱ་བྱིན་གྱིས། །
ཧཱུྃ་དང་ཨོཾ་གཉིས་གཞུར་བྱས་ལ། །
ལྷག་མ་མདར་བྱས་ཀ་མ་ལའི། །
བ་གླང་སྣ་ཡི་ཆུ་སྲིན་ཚུལ། །
རྩེ་གསུམ་པ་ནི་ཀརྟི་ཀ །བྷྲྀཾ་གི་རི་ཏི་ལག་བརྐྱང་བ། །
སྒོ་བ་ཐམས་ཅད་ཀུན་རིག་བཞིན། །
མཁས་པས་རིམ་བཞིན་བཅིང་བར་བྱ། །
ངག་ཏུ་རང་རང་གི་འབྱིན་སྔགས་ལན་གསུམ་གླུར་ལེན་ཅིང་། སེམས་ཀྱི་རང་རང་གི་ཐུགས་ཀར་ཧཱུྃ་ལས་དང་པོའི་རྡོ་རྗེ་རྩེ་ལྔ་པ་རེ་རེ་བསྒོམ་པར་བྱ་བ་ནི་དམ་རྒྱའོ། །
ཆོས་ཀྱི་ཕྱག་རྒྱའི་ལུས་ཀྱི་བཅའ་བ་རྣམ་སྣང་གི་ཆོས་བདུན་སྔར་བཞིན་བྱས་ལ། ངག་སེམས་ཀྱི་ཧྲཱིཿལས་ལྷཾག་མ་དམིགས་པ་དེའི་མགྲིན་པར་པདྨའི་སྟེང་གི་ཟླ་བ་རྡོ་རྗེ་ཕྲ་མོ་བསམ་པའི་ལྟེ་བར་རང་རང་གི་འབྱིན་སྔགས་ལན་རེ་དགོད་པའོ། །

རྡོ་རྗེ་ལས་ཀྱི་ཕྱག་རྒྱ་བཅའ་བ་ནི། ཐལ་མོ་གཉིས་སུ་ཕྱེ་བའི་གར་སྔོན་དུ་སོང་བའི་འཆིང་བ་སྟེ། དེ་ཉིད་གཉིས་སུ་བྱས་ནས་ལན་གཉིས་ཀྱིས་བསྐོར་བ་ནི་ལས་ཀྱི་ཕྱག་རྒྱའོ་ཞེས་སོ། །
དེ་ཡང་གར་སྔོན་དུ་འགྲོ་བས་རང་རང་གི་དཀྱིལ་འཁོར་དུ་བཞུགས་པའི་ཚུལ་དུ་འདས་པ་རྣམས་ལ་བཅིང་ཞིང་། འཇིག་རྟེན་པ་རྣམས་ཀྱི་དམ་རྒྱ་བཞིན་ཏེ། འདི་དག་སྙིང་པོའི་ཕྱག་རྒྱ་སྟེ། །
ལས་ཀྱི་ཕྱག་རྒྱའང་དེ་བཞིན་ནོ། །
ཞེས་སོ། །
ངག་གིས་རང་རང་གི་སྔགས་ལན་རེ་རེ་གླུ་རུ་བླངས་ནས་ཡིད་ཀྱིས་རང་རང་གི་ཐུགས་ཀར་ཨཱཿལས་སྣ་ཚོགས་རྡོ་རྗེ་བསྐྱེད་པའོ། །
ཕྱག་རྒྱ་ཆེན་པོ་ནི། རང་རང་གི་གནས་ཚུལ་ཇི་ལྟ་བར་བཅིང་ཞིང་དེར་མོས་ལ་རང་རང་གི་སྔགས་ལན་རེ་བརྗོད། རང་རང་གི་ཐུགས་ཀར་དང་པོའི་རྡོ་རྗེ་ཧཱུྃ་གིས་མཚན་པ་གསལ་གདབ་པའོ། །
བཞི་པ་དེ་ལ་མཆོད་ཅིང་བསྟོད་པ་བྱ་བ་ནི། ཨརྒྷ་མཆོག་བརྟག་ལ་སོགས་པའི་ལུང་གིས་མཚོན་ནས་མཆོད་པ་བྱིན་གྱིས་བརླབ་པ་སྔོན་དུ་སོང་བས། མཆོད་ཡོན་རང་རང་གི་དཀྱིལ་འཁོར་གྱི་གཙོ་བོའི་སྔགས་ཀྱིས་དབུལ་བ་ནི་ཁྱད་པར་གྱི་ཕྱག་ལེན་ནོ། །
གཞན་དངོས་འབྱོར་གྱི་ལྔ་དང་། གསང་བ་ལྷ་མོ་བརྒྱད་ཀྱི་མཆོད་པ་དང་། པཱུ་ཙ་ཉི་ཤུ་རྩ་ལྔ་པ་དང་། ཕྱག་ན་རྡོ་རྗེའི་མཚན་བརྒྱ་རྩ་བརྒྱད་ཀྱིས་བསྟོད་པ་རྣམས་ནི་ཀུན་རིག་བཞིན་དུ་འདིར་ཡང་མཆོད་ཅིང་བསྟོད་ནས། སྤྲོས་པ་ལ་དགའ་ན་སྐབས་དང་སྦྱར་བའི་མཆོད་བསྟོད་ཅི་རིགས་པར་སྦྱར་ཏེ་ཤེས་པར་བྱའོ། །
ལྔ་པ་ཕྲིན་ལས་གཞོལ་ཞིང་བཟླས་པ་བྱེད་པ་ནི། དང་པོ་ལ་ལྷ་རང་རང་གི་ཕྱག་རྒྱ་འཆིང་ཞིང་རང་རང་གི་མཚན་མ་བརྗོད་པ་སྔོན་དུ་སོང་བས། སེམས་ཅན་ཐམས་ཅད་ངན་སོང་ལས་བཏོན་ནས་མངོན་པར་རྫོགས་པར་སངས་རྒྱས་པར་མཛོད་ཅིག་ཅེས་པ་དང་། འཇིག་རྟེན་པ་རྣམས་ལ་མངོན་པར་སངས་རྒྱ་བའི་གྲོགས་མཛོད་ཅིག་ཅེས་བསྐུལ་བར་བྱའོ། །
དེའི་རྗེས་སུ་རང་རང་གི་དཀྱིལ་འཁོར་གྱི་གཙོ་བོའི་ང་རྒྱལ་གྱིས་རང་རང་གི་ལྷ་ཐམས་ཅད་གསུངཾ་བར་དམིགས་པའི་ཐུགས་ཀར་ཟླ་བ་ལ་མཐར་རྩ་རིག དེའི་དབུས་སུ་རང་རང་གི་སྔགས་བཀོད་ནས་ཕྱིར་དྲིལ་ཅིག་ཆར་གྱིས་བཟླས་པའམ། རྐྱང་དོན་རིམ་གྱིས་བཟླས་པ་གཉིས་ཀྱི་བྱེ་བྲག་སྔར་བཞིན་ཤེས་པར་བྱས་ལ་འོད་ཟེར་སྤྲོས། དོན་གཉིས་བྱས་ཚུར་འདུས་སྔགས་ལ་ཐིམ་པར་བསམ་ཞིང་། ཐུན་བཞིའི་དང་པོ་ཐོ་རངས་ཐམས་ཅད་བསྐྱེད་ལ་བཟླའོ། །
གསུམ་པ་རྗེས་ནི། བཟླས་པས་སྐྱོ་ན་ཐུན་མཚམས་སུ་ཡི་གེ་བརྒྱ་པས་ནུས་པ་བརྟན་པར་བྱས་ལ་མཆོད་ཅིང་བསྟོད་དེ་སྤྱོད་ལམ་བྱའོ། །
ཐུན་གཉིས་པ་དང་གསུམ་པ་ལ་རང་བྱུང་རང་ཞུགས་སོ། །
ཐུན་བཞི་པ་བཟླས་པས་སྐྱོ་ན་མཆོད་ཅིང་བསྟོད་པ་རྩ་རིག་གིས་ཕྱག་རྒྱ་དགྲོལ་ཞིང་ཡི་གེ་བརྒྱ་པ་བརྗོད། དགེ་བ་བསྔོ། བཟོད་པར་གསོལ། མཆོད་ཡོན་ཕུལ་ལ། སྤྱན་དྲངས་པའི་ཡེ་ཤེས་པ་གཤེགས་ཤིང་དམ་ཚིག་པ་བསྡུས་ཏེ། བདག་ཉིད་བསྲུངས་ལ་ཀུན་སྤྱོད་དགེ་བའི་ལས་འབའ་ཞིག་བྱ་སྟེ། ལྷའི་མཚན་མ་ཐོབ་པར་བྱེད་པ་ནི་བསྙེན་པའོ། །
གཉིས་པ་སའི་ཆོ་ག་ལ་ནི་གསུམ། །
ས་གཞི་གཟུང་དང་སྦྱང་བ་གཉིས། །
ལྷ་ཡི་རྣལ་འབྱོར་སྔོན་སོང་ནས། །
བགེགས་བསྐྲད་བསྲུང་པ་གསུམ་ཡིན་ཏེ། །
གཟུང་བདེའི་ཕྱིར་དུ་ཀུན་རིག་བཞིན། །
ཉམས་ལེན་ཐམས་ཅད་ཐུན་མོང་དུ། །
གནས་ཀྱི་བྱེ་བྲག་བརྟགས་བྱས་ལ། །
མཁས་པས་རིམ་བཞིན་སྦྱང་བར་བྱ། །
གསུམ་པ་ཐིག་ལ་གསུམ་ཡིན་ཏེ། །
བྱིན་གྱིས་བརླབ་པ་ཀུན་རིག་བཞིན། །
གདབ་པ་དང་ནི་ཆ་དབྱེ་བ། །

སྒོ་རྐྱང་མཐོང་བ་བརྒྱུད་བཞིན་གདབ། །
བཞི་པ་སྟ་གོན་དག་ལ་གསུམ། །
ལྷ་དང་བུམ་པ་སློབ་མའོ། །
དང་པོ་རང་གི་འབྱིན་སྔགས་ཀྱིས། །
ཐིག་ལེ་དང་ནི་ཚོམ་བུ་ལས། །
ལྷ་རྣམས་བསྐྱེད་པ་སྤྱན་དྲངས་བསྒྲུབ། །
མཆོད་བསྟོད་མཉེས་བྱས་སླར་བསྡུའོ། །
བུམ་པ་མཚན་ཉིད་ལྡན་པ་ལ། །
རྫས་དང་རྒྱན་གྱིས་མཛེས་པ་ཡིས། །
སྦྱངས་ཏེ་ཐུན་མོང་ཁྱད་པར་སྔགས། །
བཟླས་བྱས་མཆོད་དེ་བདུད་རྩིར་བསམ། །
སློབ་མས་ཡོན་དབུལ་གསོལ་བ་གདབ། །
ཉན་པར་བསྐུལ་ཞིང་སྡིག་པ་བཤགས། །
རྗེས་སུ་ཡི་རང་སྐྱབས་སུ་འགྲོ། །
སེམས་བསྐྱེད་ལམ་གནས་སྨོན་པ་བརྒྱད། །
ཁྱད་པར་སེམས་བསྐྱེད་བྱིན་བརླབ་མཆོད། །
སོ་ཤིང་དོར་དང་ཀུ་ཤ་སྦྱིན། །
སྲུང་སྐུད་སྨོན་ལམ་གདབ་པ་ལྔ། །
ཟབ་མོའི་ཆོས་བཤད་ངན་པ་བཟློག །རྣམ་པར་ཕྱེ་ན་བཅོ་ལྔ་ཡང་། །
སྦྱར་བ་དངོས་གཞི་རྗེས་ཀྱིས་བསྡུ། །
དེ་རྣམས་ཚིག་གིས་བྱེད་པ་རྣམས། །
ཀུན་རིག་བཞིན་དུ་ཤེས་པར་བྱའོ། །
ལྔ་པ་བྲི་ཞིང་བསྒྲུབ་པ་གཉིས། །
བྲི་ལ་བྱིན་བརླབ་ཕུར་བུ་དབྱུང་། །
ཀུན་རིག་བཞིན་དུ་ཀུན་ལ་སྦྱར། །
ཚོན་རིམ་དཀར་སྔོ་དམར་ལྗང་ནི། །
ཤིང་སོགས་ཕྱོགས་བཞི་མཚམས་བརྒྱད་མཚོན། །
དབུས་ནི་གཙོ་བོའི་ཁ་དོག་བཞིན། །
ཀ་གདུང་རྩིབས་བརྟེན་འཁོར་ལོ་སྔོ། །
གོང་རས་མཛེས་ཚོན་སྣམ་བུ་དམར། །
པདྨ་ཟླ་བའི་གདན་དག་ལ། །
རང་རང་སྔགས་ཀྱིས་ལྷ་བསྐྱེད་པ། །
བསྙེན་པའི་སྐབས་བཞིན་རང་གནས་སུ། །
ཅི་རིགས་པ་ཡི་མཚན་མ་དགོད། །
དེ་རྗེས་མཆོད་པའི་རྫས་དགོད་པ། །
འཇིག་རྟེན་པ་ལ་རང་རིགས་ཀྱི། །
མཚན་མའི་ལྷ་བུམ་དང་བཅས་པ། །
ཐམས་ཅད་ཀུན་རིག་བཞིན་དུ་བཤམ། །
བསྒྲུབ་པ་ལ་ནི་རྣམ་ལྔ་སྟེ། །
དང་པོ་བདག་བསྐྱེད་རྣལ་འབྱོར་ནི། །
བསྙེན་པའི་སྐབས་སུ་བསྟན་པ་བཞིན། །
རང་རང་གཙོ་བོར་བསྐྱེད་ནས་ཀྱང་། །
ཅུང་ཞིག་བཟླས་པ་བྱེད་པའོ། །
གཉིས་པ་བུམ་པར་བཟླས་པ་ནི། །
ཐུན་མོང་རྩ་བའི་རིག་པ་དང་། །
ཁྱད་པར་རང་གི་སྔགས་ཉིད་ཀྱིས། །
བདུད་རྩིར་བསྐྱེད་ནས་དབུལ་བའོ། །
གསུམ་པ་སློབ་དཔོན་འཇུག་པ་ནི། །
རྣམ་པ་བརྒྱད་ཀྱིས་ཤེས་བྱ་སྟེ། །
ཀུན་རིག་བཞིན་ལས་ཁྱད་པར་དག །སློབ་འཇུག་སྐབས་བཞིན་འདིར་ཤེས་བྱ། །
བཞི་པ་དངོས་ཀྱི་བྱ་བ་ནི། །
སྟོང་པའི་ངང་ལས་རྟེན་དང་ལྷ། །
བསྐྱེད་ལ་སྤྱན་དྲངས་གཅིག་ཏུ་བསྒྲུབ། །
བྱིན་གྱིས་བརླབ་ཅིང་རྒྱས་གདབ་སྟེ། །
མཆོད་དང་བསྟོད་པས་མཉེས་བྱས་ནས། །
ལས་གཞོལ་བཟླས་པ་བྱེད་པའོ། །
ལྔ་པ་གཏོར་མའི་ཆོ་ག་ནི། །
འབྱུང་པོ་ཐམས་ཅད་ཚིམ་བྱས་ཏེ། །
སློབ་མའི་སྐབས་བཞིན་བདག་ཉིད་ཀྱིས། །
དབང་བསྐུར་ལ་ནི་སཾར་བྱེད་པའོ། །
རྡོ་རྗེ་སློབ་དཔོན་གྱི་ལས་ཀྱི་རིམ་པའོ། །
དོན་གཉིས་པ་སློབ་མ་འཇུག་ཅིང་དབང་བསྐུར་བ་ལ་གཉིས་ལས། འཇུག་པ་ལ་ནི་ཆོས་བརྒྱད་ཀྱི། །
དང་པོ་ཆས་སུ་གཞུག་པ་ནི། །
ཁྲུས་དང་ཕྱག་ཡོན་སྔོན་སོང་ནས། །
གོས་བྱིན་མིག་དར་བཅིང་བྱས་ལ། །
སྔགས་ཀྱི་སྡོམ་པ་ལེགས་གནས་པའོ། །
གཉིས་པ་འཇུག་པ་དངོས་ཉིད་ནི། ཤཱཀ་ཐུབ་ལ་ནི་ཀུན་རིག་བཞིན། །
ཐུགས་ལ་ཏི་རིའི་ཕྱག་རྒྱ་འོ། །
གསུང་ལ་ཁྱད་པར། ཨོཾ་བཛྲ་དྷ་ར་རཏྣ་དྷ་ར། སོགས་ཀྱིས་སློབ་མ་རིགས་ལྔར་བསྐྱེད་པའོ། །
འཁོར་ལོས་སྒྱུར་བར། ཨོཾ་བཛྲ་ཧཱུྃ་ཛཿཡིས་སྒོ་བཞི་ནས་འཇུག་པའོ། །
མེ་ལྟར་འབར་བར་ཨོཾ་བཛྲ་ཀྲོ་དྷ་ས་མ་ཡ་ཧཱུྃ་གིས་སོ། །
ཕྱོགས་སྐྱོང་བཅུའི་དཀྱིལ་འཁོར་དུ། རྡོ་རྗེ་ཐལ་མོའི་མཛུབ་མོ་བརྐྱང་བ་རྡོ་རྗེ་གནོད་སྦྱིན་གྱི་ཕྱག་རྒྱས་སོ། །

གཟའ་ཆེན་གྱི་ལ། ཨོཾ་བཛྲ་ཧ་ན་ཧ་ན་ཧཱུྃ་ཕཊ་ཀྱིས་སོ། །
ཀླུའི་ལ་ཐལ་མོའི་ཧཱུྃ་གཉིས་རྩེ་སྤྲད་དེ། ཨོཾ་གཉིས་བསྣོལ་ལྷག་མ་རྣམས་བརྐྱང་བ་སྦྲུལ་མགོའི་ཕྱག་རྒྱས་སོ། །
འཇིག་རྟེན་དུ་སྙིམ་པ་བཟེད་པ་མགོ་ཐོད་ཕྱག་རྒྱའོ། །
གསུམ་པ་ཡེ་ཤེས་ཕབ་བརྟན་བྱ་བ་ནི། ཡོན་ཏན་གྱི་ལ། ཨོཾ་བཛྲ་ས་མ་ཡ་པྲ་བེ་ཤ་ཡ་ཧཱུྃ་གིས་འབེབས་པའོ། །
ཕྲིན་ལས་ཀྱི་ལ། ཨོཾ་བཛྲ་ནཾཾ་ཤཾཾ་བཾཾ་ཧཱུྃ་ཕཊ། ཀྱིས་བརྟེན་པར་བྱེད་པའོ། །
བཞི་པ་མེ་ཏོག་དོར་ལ་བཅིང་བ་ནི། ཐུགས་སུ། ཨོཾ་པྲ་ཏཱི་ཙ་བཛྲ་ཧཱུྃ་གིས་སོ། །
ཨོཾ་སརྦ་ཏ་ཐཱ་ག་ཏ་པྲ་ཏཱིཙྪ་ཧོཿས་མ་ཡ་སཏྭཾ་གྱིས་འདོར་འཆིང་གཉིས་ཀའོ། །
ཨོཾ་བཛྲ་པཱ་ཎི་པྲ་ཏཱིཙྪ་བཛྲ་ས་ཏྭ་མ་ཧཱ་སུ་ཁ་ཧཱུྃ་ཧ་ཧ་ཧ་ཧ་ཧོཿས་མ་ཡ་སཏྭཾ་གྱིས་དོར་ནས་བབ་པའི་ལྷ་དེའི་སྔགས་ཀྱིས་འཆིང་བའོ། །
ཨོཾ་བཛྲ་ཀྲོ་དྷ་ཨ་ན་ལ་སྤུ་ཏྲ་པྲ་ཏཱིཙྪ་ཧཱུྃ་གིས་སོ། །
རྒྱལ་པོའི་ལ། ཨོཾ་པྲ་ཏཱིཙྪ་དྷི་མ་ཧོ་ཏ་མ་ཡིས་སོ། །
ཨོཾ་གྲ་ཧ་ས་མ་ཡེ་ཧཱུྃ་གིས་དོར། ཨོཾ་བཛྲ་གྲ་ཧ་པྲ་ཏཱིཙྪ་ས་མ་ཡ་ཧཱུྃ་གིས་འཆིང་བའོ། །
པྲ་ཏཱིཙྪ་དྷཾ་མ་ཧཱ་ས་ཏྭ་བཛྲ་དྷ་ར་ཨཱཏྨ་ཡ་ཧ་ཧ་ཧ་ཧ་ཧོཿཡིས་དོར་བའོ། །
ལྔ་པ་མིག་དབྱེ་ཞིང་དཀྱིལ་འཁོར་བསྟན་པ་ནི། ཨོཾ་བཛྲ་ཙཀྵུ་པ་ཤ་ཧོ་ཨཱཏྨ་ས་མ་ཡ་ན་ཏ་མནྟྲ་ཀྵེ་ཧཱུྃ་གིས་ཕྱེ་ལ། ཨོཾ་བཛྲ་ཀྲོ་དྷ་ན་ནི་རཀྵ་ཧཱུྃ་པ་ཤེ་ཕཊ། ཨོཾ་བཛྲ་ཀྲོ་དྷ་ས་མ་ཡེ་ན་བྷིཾ་རཾ་བྷཾ་ཧུ་ཧཱུྃ་ཕཊ་ཀྱིས་ཕྱེ་ཞིང་བསྟན་པའོ། །
དྲུག་པ་དམ་ཚིག་བསྐྱེད་ཅིང་བརྟན་པ་ནི། ཨོཾ་ཅི་སྟེ་ཁྱོད་ཀྱིས་སུ་ཡང་རུང་བ་ལ་སྨྲས་ན་ནི། ཕྱག་ན་རྡོ་རྗེ་ཉིད་ཀྱིས་རྡོ་རྗེ་འབར་བ་རབ་ཏུ་འབར་བས་ཁྱོད་ཀྱི་མགོ་བོ་བཀས་པར་འགྱུར་རོ། །
ཨོཾ་བཛྲ་ས་མ་ཡ་ཌི་ཏ་ཏིཥྛ་ཧཱུྃ་ཨཱཿཡིས་སོ། །
ཨོཾ་བཛྲ་ཀྲོ་དྷ་ས་མ་ཡ་མ་ཏི་ཀྲ་མ་ཧཱུྃ་ཕཊ་ཀྱིས་སོ། །
བདུན་པ་དམ་ཚིག་བསྒྲག་པ་ཀུན་རིག་བཞིན་ནོ། །
བརྒྱད་པ་སྡོམ་པ་འབོགས་པ་ནི་ཀུན་རིག་བཞིན་ནོ། །
དེ་ལྟར་འཇུག་པའི་ཆོས་བརྒྱད་ནི་དམིགས་བསལ་མེད་པ་རྣམས་ནི་ཀུན་རིག་བཞིན་དུ་ཤེས་པར་བྱའོ། །
འཇུག་པའི་ཆོས་བསྟན་ཏེ། དབང་བསྐུར་བ་ལ་ནི་རྣམ་པ་གཉིས་ཏེ། བསྐུར་བ་དངོས་དང་། མཇུག་གི་ཆོས། དངོས་གཞི་ལ་རིམ་པ་ཉི་ཤུ་སྟེ། ཀུན་རིག་བཞིན་ལས་ཁྱད་པར་ནི། ཚེ་དཔག་མེད་ཀྱི་དཀྱིལ་འཁོར་དུ་བུམ་དབང་གི་ཁྱད་པར། ཨོཾ་སརྦྦ་ཏ་ཐཱ་ག་ཏ་ཨ་བྷི་ཥིཉྩ་བཛྲ་དྷ་ར་ཡ་ཛྙཱ་ཡ་ཧཱུྃ་ཧཱུྃ་སོགས་སོ། །
འཁོར་ལོས་སྒྱུར་བ་ཡོན་ཏན་གྱི་དཀྱིལ་འཁོར་དུ་བུམ་དབང་གི་ཁྱད་པར། ཨོཾ་བཛྲ་པཱ་ནི་སྭོ་ཡཾན་ཏེ་ཨ་ནུ་རཀྟོ་ཨ་བྷི་ཥིཉྩ་ཏྲཱཾ་ཞེས་སོགས་སོ། །
མེ་ལྟར་འབར་བའི་དཀྱིལ་འཁོར་དུ་བུམ་དབང་གི་ཁྱད་པར། ཨོཾ་བཛྲ་ཀྲོ་དྷ་ར་ཀྲི་ས་མ་ཡ་ཨ་བྷི་ཥིཉྩ་ཧཱུྃ་ཕཊ་ཀྱིས་སོ། །
འཇིག་རྟེན་པ་རྣམས་ཀྱིས་ལ་རང་རང་གི་ས་བོན་ལ་ཨ་བྷི་ཥིཉྩ་ཧཱུྃ་བཏགས་ལ་བུམ་པའི་དབང་བསྐུར་བ་ནི་ཁྱད་པར་རོ། །
དེ་རྗེས་ཆུ་དང་ཅོད་པཎ་དར་དཔྱངས་དང་། །
ཕྱག་མཚན་བདག་པོ་མིང་དབང་དང་། །
འཁོར་ལོ་ཕྲིན་ལས་གཟུངས་དང་ནི། །
གསང་དབང་ཤེས་རབ་ཡེ་ཤེས་ནི། །
ཀུན་རིག་བཞིན་ལས་ཁྱད་པར་དུ། །
རང་རིགས་དང་པོར་སྨོས་པས་སོ། །
འཁོར་ལོ་གླང་པོ་རྟ་མཆོག་དང་། །
ནོར་བུ་བཙུན་མོ་བློན་པོ་དང་། །
དམག་དཔོན་རིན་ཆེན་བདུན་གྱི་དབང་། །
ཆོས་ཀྱི་རྗེས་གནང་ཀུན་རིག་བཞིན། །
རང་རང་སྔགས་ཀྱི་གནང་བ་སྦྱིན། །
འདས་པ་ལྔ་ལ་བཀའ་དབང་བསྐུར། །
དམ་ཚིག་སྦྱིན་ཞིང་བཀའ་བསྒོ་བ། །

ཀུན་རིག་བཞིན་དུ་ཐམས་ཅད་ལའོ། །
མཆོད་ཡོན་སྔོན་སོང་ཡོན་དབུལ་ཞིང་། །
སྟོན་མོས་ཚིམ་བྱས་ཤིས་པ་བརྗོད། །
སློབ་མ་བསྲུང་བ་དག་རྗེས་སོ། །
གཏོར་མ་དབུལ་ཞིང་མཆོད་དང་བསྟོད། །
ཡི་གེ་བརྒྱ་པས་བརྟན་བྱ་ཞིང་། །
བཟོད་གསོལ་དགེ་བ་བསྔོ་བ་དང་། །
མཆོད་ཅིང་ཡེ་ཤེས་གཤེགས་སུ་གསོལ། །
སྤྲུལ་པ་བསྡུས་དེ་དམིགས་མེད་བསྒོམ། །
རྡུལ་ཚོན་ཕྱགས་ལ་ཆུ་བོར་དོར། །
ལས་རྗེས་བསྡུས་ཤིང་བདག་བསྲུངས་ནས། །
སྤྱོད་ལམ་དགེ་ལ་བརྩོན་བྱེད་པ། །
དཀྱིལ་འཁོར་རྗེས་ཀྱི་བྱ་བའོ། །
སོ་སོའི་དཀྱིལ་འཁོར་དུ་གཞུག་ཅིང་དབང་བསྐུར་བའི་རིམ་པའོ། །
གསུམ་པ་དངོས་གྲུབ་ཀྱི་ཡེ་ཤེས་ལ་བསླབ་པ་ནི། རང་རང་དཀྱིལ་འཁོར་དུ་རང་རང་གི་སྔགས་ཀྱི་གནང་བ་ཐོབ་པའི་རྣལ་འབྱོར་པས་གནས་ཁྱད་པར་ཅན་དུ་དུས་བཟང་པོ་ལ་ཡོ་བྱད་འཚོགས་པར་བྱས་ནས། ལྷའི་མཚན་མ་ཐོབ་པས་སྤྱིར་བསྒྲུབ་པར་ཤེས་པར་བྱའོ། །
ཤཱཀ་ཐུབ་ཀྱི་ལ་བརྟེན་རས་རིས་རང་གི་ཚུལ་དུ་བྲིས་ལ། བསྒྲུབ་པ་ཀུན་རིག་བཞིན་ནོ། །
ཐུགས་ཀྱི་དང་། གསུང་གི་བསྒྲུབ་ཚུལ་ནི་གཞུང་དུ་འབྱུང་ངོ་། །
ཡོན་ཏན་གྱི་དང་། ཕྲིན་ལས་ཀྱིའང་རང་རང་གི་རྣལ་འབྱོར་གྱིས་མཚན་མའི་བསྙེན་པ་ཐོབ་པར་བྱས་ནས་བསྒྲུབ་པའི་ཚེ། དཀྱིལ་འཁོར་གྱི་དབུས་སུ་ལས་གང་བསྒྲུབ་ཀྱི་ཐུགས་ཀར་སྔགས་ཕྲེང་བཀོད་དེ། བཟླས་བརྗོད་ཀྱིས་རང་ཉིད་དངོས་གྲུབ་ཐོབ་པར་བྱས་ནས་གཞན་དོན་ཕྲིན་ལས་སྣ་ཚོགས་བྱེད་པའོ། །
འཇིག་རྟེན་པའི་དཀྱིལ་འཁོར་རྣམས་ལ་གཙོ་བོ་ཕྱག་ན་རྡོ་རྗེ་ཞི་ཁྲོ་གཉིས་ཀྱི་རྣལ་འབྱོར་གྱིས་མཚན་མ་ཐོབ་པས་སྒྲུབ་པའི་ཚུལ་ནི་རང་རང་འཇིག་རྟེན་པ་གང་རུང་མདུན་དུ་བསྐྱེད་པ་དང་། རང་རྒྱུད་པ་སྤྱན་དྲངས་པ་གཉིས་གཅིག་ཏུ་བསྒྲུབས་ནས། བཟླས་བརྗོད་ཀྱིས་ཐུན་མོང་གི་དངོས་གྲུབ་ཅི་རིགས་པ་ཐོབ་པར་བྱེད་པའོ། །
བཞི་པ་སྡིག་པ་སྦྱོང་བའི་ཐབས་ཀྱི་བྱེ་བྲག་ནི། ཀུན་རིག་ལས་འབྱུང་བ་བཞིན། འཇིག་རྟེན་ལས་འདས་པའི་དཀྱིལ་འཁོར་ལྔ་རྣམས་སུ་ཤེས་པར་བྱ་བ་ནི། རྟེན་གྱི་བྱེ་བྲག་ཕྱེ་བ་ཡིས། །
དབང་བསྐུར་གཉིས་ཀྱི་སྦྱོར་བ་དང་། །
མཆོད་རྟེན་དྲི་གཙང་ཁང་ནང་དུ། །
བཞག་པར་བྱ་སྟེ་དབང་བསྐུར་རོ། །
མཆོད་རྟེན་བཟླས་བརྗོད་བྱེ་བ་སྟོང་། །
སྦྱིན་སྲེག་རོ་སྲེག་རྣམ་གཉིས་དང་། །
ཕྱིར་བཟློག་སྦྱང་བའི་ཐབས་དགུ་ནི། །
ཀུན་རིག་བཞིན་དུ་ཤེས་བྱའོ། །
ཞེས་ངན་སོང་སྦྱོང་རྒྱུད་ཀྱི་དཀྱིལ་འཁོར་གྱི་ཆོ་ག་རིན་ཆེན་སྒྲོན་མ་ལས་འབྱུང་ངོ་། །
འདི་ལ་ཐོག་མར་ཚད་མེད་བཞི་བསྒོམ་པ་ནི་མི་དགོས་ཤིང་། གཞལ་ཡས་ཁང་གྲུ་བཞི་སྒོ་བཞི་པ་ཤར་ཤེལ་དཀར་པོ་ལ་སོགས་པ་ནི། རྩིག་པའི་ཁ་དོག་དང་ལྷ་རྣམས་གང་ལ་སྦྱར་ནའང་། འདིའི་ལུགས་ལ་མེད་པས་ལུགས་གཞན་ཞིག་གིས་འཁྲུལ་གཞི་བྱས་པའོ། །
ཕྱག་རྒྱ་འགའ་ཞིག་ཀྱང་རྒྱུད་དང་བསྟུན་ནས་དག་པར་བྱ་དགོས་པར་སྣང་ཞིང་། དཀྱིལ་འཁོར་མ་བསྒྲུབ་པའི་གོང་དུ་འཇུག་པ་སྔར་བཀག་ཟིན། འདས་པ་ལྔ་ལ་བཀའི་དབང་བསྐུར་ཞེས་པ་ཡང་བཀའི་དབང་བསྐུར་བ་ཚེ་དཔག་མེད་ལ་དགོས་ཀྱི་གཞན་ལ་མི་དགོས་སོ། །
འཇིག་རྟེན་པ་རྣམས་རང་རྒྱུད་པར་འདོད་པ་ནི་འོག་ཏུ་འགོག་པར་འགྱུར་རོ། །
གཞན་རྣམས་ནི་ལུགས་འདི་ལ་ཆོ་ག་འདི་བཞིན་དུ་བྱེད་དགོས་པ་འདྲའོ། །
ཡང་འཛིན་པ་བློ་ཆེན་གྱིས་བདག་བསྐྱེད་དཔའ་བོ་གཅིག་པའི་སྐབས་སུ་སྲུང་འཁོར་དང་གཟུགས་བརྙན་གྱི་སྦྱོར་བ་སོགས་མི་བྱེད་པར་ཚོགས་གཉིས་བསགས་པ་སྔོན་དུ་སོང་ནས་རྡོ་རྗེ་ཆོ་ག་གསུམ་ལས་རྡོ་རྗེ་སེམས་དཔའ་བསྐྱེད་ནས། སྐུ་གསུང་ཐུགས་བྱིན་བརླབ་དང་། ཡེ་ཤེས་ཀྱི་འཁོར་ལོ་དགུག་གཞུག་དང་། དབང་བསྐུར་རིགས་བདག་གིས་རྒྱས་གདབ་རྣམས་བླ་མེད་ལྟར་བྱེད་པ་དང་། བསྙེན་པ་རྒྱས་པའི་སྐབས་དང་། མདུན་བསྐྱེད་རྣམས་ལའང་དེ་བཞིན་དུ་བྱེད་པ་དང་། བུམ་བསྐྱེད་ཀྱི་སྐབས་སུ་ལས་བུམ་དང་། གཏོར་མའི་སྐབས་སུ་འདས་གཏོར་དང་། འཇུག་པའི་སྐབས་སུ་དམ་གཞག་བཞི་བྱེད་པ་དང་། དབང་གི་དངོས་གཞིའི་སྐབས་སུ་སྔགས་དབང་རྣམས་ཆུ་དབང་གི་སྐབས་སུ་བྱེད་པ་དང་། འདིར་དབང་པོ་རབ་ཀྱི་དབང་དུ་བྱས་ནས་སྐད་ཅིག་གིས་བསྐྱེད་པའི་རིམ་པ་གསུངས་པའི་ཤེས་བྱེད་དུ། རྣམ་སྣང་མངོན་བྱང་དང་། མཚན་བརྗོད་ཀྱི་ལུང་དྲངས་པ་རྣམས་ནི་ཕན་ཚུན་ནང་འགལ་ཞིང་། བླ་མེད་ཀྱི་ཆོ་ག་བསྲེས་ནས་རྒྱུད་འདི་ནས་འབྱུང་བའི་ཆོ་ག་རྣམས་དོར་བར་སྣང་བས་ཤེས་ལྡན་དག་གིས་སྤང་བ་བྱའོ། །

གཉིས་པ་གཞུང་དོན་ལ་གསུམ་སྟེ། སྡུད་པ་པོའི་མཚམས་སྦྱོར་དང་། སྟོན་པ་གདན་ལས་བཞེངས་ཏེ་ཕྱག་བྱས་ནས་ཏིང་ངེ་འཛིན་ལ་སྙོམས་པར་ཞུགས་པ་དང་། རྒྱུད་ཀྱི་གཞུང་ངོ་། །
དང་པོ་ནི། དེ་ནས་བཅོམ་ལྡན་འདས་ཞེས་སོགས་སོ། །
གཉིས་པ་ནི། བདུད་བཞི་འཇོམས་པས་ན་དཔའ་བོ་སྟེ། འཁོར་གྱི་ཚུལ་སྟོན་པའི་ཕྱག་ན་རྡོ་རྗེ་ཡེ་ཤེས་ཀྱི་སྣང་བ་ལས་གྲུབ་པའི་གདན་ལས་བཞེངས་ནས་ནི་ཞེས་སོགས་སོ། །
གསུམ་པ་ལ་ལྔ་སྟེ། ཤཱཀྱ་ཐུབ་པ་སྐུའི་དཀྱིལ་འཁོར་དང་། ཕྱག་ན་རྡོ་རྗེ་ཐུགས་ཀྱི་དཀྱིལ་འཁོར་དང་། ཚེ་དཔག་མེད་གསུང་གི་དཀྱིལ་འཁོར་དང་། འཁོར་ལོས་སྒྱུར་བ་ཡོན་ཏན་གྱི་དཀྱིལ་འཁོར་དང་། མེ་ལྟར་འབར་བ་ཕྲིན་ལས་ཀྱི་དཀྱིལ་འཁོར་རོ། །
དང་པོ་ལ་ལྔ་སྟེ། སྔགས་ཀྱི་ཕྲེང་བ་དང་། རྡུལ་ཚོན་གྱི་དཀྱིལ་འཁོར་དུ་སློབ་མ་དབང་བསྐུར་བ་ཕན་ཡོན་དང་བཅས་ཏེ་བསྟན་པ་དང་། ཕྱག་རྒྱའི་ཡེ་ཤེས་དང་། དངོས་གྲུབ་ཀྱི་ཡེ་ཤེས་དང་། ནོར་བུ་དྲི་མ་མེད་པའི་འོད་ཀྱི་སྐྱེ་རྒྱུད་བསྟན་པའོ། །
དང་པོ་ནི། ངན་སོང་ཐམས་ཅད་རྣམ་པར་སྦྱོང་བ་ཞེས་སོགས་ཏེ། འདི་མན་ཆད་དུ་སྔགས་ཕྲེང་རྣམས་ནི་བསྙེན་པ་རྒྱས་པ་ལ་བསྐྱེད་སྔགས་དང་། བཟླས་སྔགས་དང་། མདུན་བསྐྱེད་ལ་བཀོད་པའི་སྔགས་དང་ཕྱག་རྒྱ་སྟོན་པ་དང་། བུམ་པ་ལ་བཟླས་པ་ཐམས་ཅད་དུ་དགོས་པར་ཤེས་པར་བྱའོ། །
སྐབས་འདིར་སྔགས་གང་ལས་ལྷ་གང་བསྐྱེད་པ་དང་ཕྱོགས་གང་དུ་དགོད་པ་དང་། སྐུ་མདོག་དང་ཕྱག་མཚན་ཙམ་ཞིག་བརྗོད་པ་ཡིན་ལ། ཆོ་གའི་ཆིངས་ནི་སྔར་བཤད་པ་ལྟར་ཤེས་པར་བྱའོ། །
དེ་ལ་འདིར་གཞལ་ཡས་ཁང་སྒོ་རྐྱང་སྤྱི་དང་མཐུན་པའི་ལྷ་སྣམ་གྱི་དབུས་སུ་འཁོར་ལོ་རྩིབས་བརྒྱད་ལྟེ་བ་དང་བཅས་ཤིང་རྩིབས་རྟེན་རྡོ་རྗེའི་ཕྲེང་བས་བསྐོར་བའི་སྟེང་དུ་སྣ་ཚོགས་པདྨ་དང་ཟླ་བ་ལ་ཨོཾ་སརྦ་པཱ་པཾ་ད་ཧ་ན་བཛྲ་ཧཱུྃ་ཕཊ་ལས་ཤཱཀྱ་ཐུབ་པ་སེར་པོ་གཡས་མཆོག་སྦྱིན་གཡོན་མི་འཇིགས་པ་སྦྱིན་པའམ། ཡང་ན་ཆོས་འཆད་ཀྱི་ཕྱག་རྒྱ་ཅན་དུ་རྩ་སྐྱ་པ་བཞེད་ལ། འཛིམ་པ་རིན་ཤེས་ནི། གཡས་གསེག་ཤང་། གཡོན་སྤར་བུ་འཛིན་པར་བཞེད་དོ། །
ཤར་དུ་ཨོཾ་སརྦ་པཱ་པཾ་བི་ཤོ་དྷ་ན་བཛྲ་ཧཱུྃ་ཕཊ། ལས་ཕྱག་རྡོར་དཀར་པོ་རྡོ་རྗེ་དང་དྲིལ་བུ་འཛིན་པའོ། །
ལྷོར་ཨོཾ་སརྦ་ཀརྨཱ་ཨཱ་ཝ་ར་ཎ་བྷསྨི་ཀུ་རུ་ཧཱུྃ་ཕཊ། ལས་རྒྱལ་བའི་གཙུག་ཏོར་སྔོན་པོ་མཆོག་སྦྱིན་གྱི་རིན་པོ་ཆེ་འཛིན་པའོ། །
ནུབ་ཏུ་ཨོཾ་བྷྲཱུྃ་བི་ཤ་ན་ཡ་ཨཱ་བ་ར་ཎ་ནི་ཧཱུྃ་ཕཊ། ལས་འཁོར་ལོས་སྒྱུར་བ་དམར་སྐྱ་ཆོས་འཆད་དམ་ཏིང་ངེ་འཛིན་གྱི་ཕྱག་རྒྱས་འཁོར་ལོ་རྩིབས་བརྒྱད་པ་འཛིན་པའོ། །
བྱང་དུ་ཨོཾ་བྷྲཱུྃ་བི་ཤོ་དྷ་ཡ་ཨཱ་ཝ་ར་ཎ་ནི་ཧཱུྃ་ཕཊ། ལས་རྣམ་པར་རྒྱལ་བ་ལྗང་གུ་མི་འཇིགས་པ་སྦྱིན་པས་སྣ་ཚོགས་རྡོ་རྗེ་འཛིན་པའོ། །
ཤར་ལྷོར་ཨོཾ་ཛྭ་ལ་ཛྭ་ལ་དྷ་ཀ་དྷ་ཀ་ཧ་ན་ཧ་ན་ཨཱ་ཝ་ར་ཎ་ནི་ཧཱུྃ་ཕཊ། ལས་གཟི་བརྗིད་ཕུང་པོ་དཀར་དམར་ཕྱག་གཉིས་གཡས་ཉི་མ་གཡོན་དཀུར་བརྟེན་པའོ། །
བྱང་ཤར་དུ་ཨོཾ་སྲུཾ་ས་ར་ས་ར་པྲ་ས་ར་པྲ་ས་ར་ཨཱ་ཝ་ར་ཎ་ནི་ཧཱུྃ་ཕཊ། ལས་གདུགས་དཀར་པོ་ཅན་ཕྱག་གཡས་ཀྱིས་གདུགས་འཛིན་པའོ། །
ནུབ་བྱང་དུ་ཨོཾ་ཧཱུྃ་ཧ་ར་ཧ་ར་ཨཱ་ཝ་ར་ཎ་ནི་ཧཱུྃ་ཕཊ། ལས་རྣམ་པར་འཐོར་བ་སྔོན་པོ་གཡས་རལ་གྲི། གཡོན་པོ་ཏི་འཛིན་པའོ། །
ལྷོ་ནུབ་ཏུ་ཨོཾ་ཧཱུྃ་ཕཊ་སརྦ་ཨཱ་ཝ་ར་ཎ་ནི་ཧཱུྃ་ཕཊ། ལས་གདུགས་དཀར་པོ་ཅན་ཕྱག་གཡས་ཀྱིས་གདུགས་འཛིན་པའོ། །
དེ་ཉིད་ཀྱི་གྲྭ་བཞིར་བདུག་སྤོས་མ་ལ་སོགས་པ་བཞི་ནི། ཨོཾ་སརྦ་ཨ་པ་ཡ་བི་ཤོ་དྷ་ནི་དྷ་མ་དྷ་མ་དྷུ་པ་ཡ་ཨ་པཱ་ཡ་ག་ཏི་གནྡྷ་ནི་གནྡྷ་པ་ཏཾ་ཧཱུྃ་ཕཊ། ལས་བྱང་ཤར་དུ་དྲི་ཆབ་མ་དང་། ཨོཾ་སརྦ་ན་ར་ཀ་ག་ཏི་ཨཱ་ཀརྵ་ནི་ཧཱུྃ་ཕཊ། ལས་ཤར་སྒོར་རྡོ་རྗེ་ལྕགས་ཀྱུ་དང་། ཨོཾ་སརྦ་ན་ར་ཀ་བྷི་དྷ་ཏི་ར་ཎི་ཧཱུྃ་ཕཊ། ལས་ལྷོ་སྒོར་རྡོ་རྗེ་ཞགས་པ་དང་། ཨོཾ་སརྦ་ཨ་བྷ་ཡ་བནྡྷ་ནི་མོ་ཙ་ནི་ཧཱུྃ་ཕཊ། ལས་ནུབ་སྒོར་རྡོ་རྗེ་ལྕགས་སྒྲོག་དང་། ཨོཾ་སརྦ་ཨ་བྷ་ག་ཏི་ག་ཧ་ན་བི་ན་ཤ་ནི་ཧཱུྃ་ཕཊ། ལས་བྱང་སྒོར་རྡོ་རྗེ་དྲིལ་བུའོ། །

ཨོཾ་བྷྲི་ཏ་སོགས་གསུམ་ནི། ལུས་ངག་ཡིད་གསུམ་གྱི་སྡིག་པ་སྦྱང་། སྐུ་གསུང་ཐུགས་བྱིན་གྱིས་བརླབ་པ་འོག་གི་ཕྱག་རྒྱ་དང་སྦྱར་ཏེ་དཀྱིལ་འཁོར་ཐམས་ཅད་ལ་དགོས་སོ། །
ཨོཾ་ད་ཧ་སོགས་ནི། ཕྲེང་སྔགས་ཀྱི་མཇུག་ལ་བཏགས་ལ་བཟླས་ཏེ་ཕྱིར་བཟློག་དང་འབྲེལ་ལོ། །
གཉིས་པ་ལ་གཉིས་ཏེ། སློབ་དཔོན་གྱི་ལས་དང་། སློབ་མ་དབང་བསྐུར་བ་ཕན་ཡོན་དང་བཅས་པའོ། །
དང་པོ་ལ་གཉིས་ཏེ། བྲི་ཞིང་ལྷ་དགོད་པ་དང་། དཀྱིལ་འཁོར་དུ་ཞུགས་ཏེ་བདག་བསྐྱེད་ལ། མདུན་བསྐྱེད་བསྒྲུབ་པའོ། །
དང་པོ་ནི། དེ་ནས་དེའི་དཀྱིལ་འཁོར་བཤད་དེ། །
ཞེས་སོགས་སོ། །
གཉིས་པ་ནི། དེ་ནས་དྲི་ཞིམ་ལ་སོགས་པ་ཞེས་སོགས་ཏེ། སྤྱན་འདྲེན་གྱི་སྔགས་འདི་ནི་གོང་འོག་ཀུན་ཏུ་དགོས་སོ། །
གཉིས་པ་ནི། དེ་བཞིན་དུ་བཅུག་སྟེ་དབང་བསྐུར་ཞེས་སོགས་སོ། །
གསུམ་པ་ཕྱག་རྒྱའི་ཡེ་ཤེས་ནི། དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་ཕྱག་ན་རྡོ་རྗེས་སེང་གེའི་ལྟ་སྟངས་ཀྱིས་ཞེས་སོགས་ཏེ། སྐུ་གསུང་ཐུགས་བྱིན་གྱིས་བརླབ་པའི་ཕྱག་རྒྱ་ནི། སྔར་གྱི་སྔགས་དང་སྦྱར་ཏེ་གོང་འོག་ཀུན་ཏུ་དགོས་སོ། །
རིགས་ལྔའི་ཕྱག་རྒྱ་དང་བདུག་པ་མ་སོགས་བཞིའི་ཕྱག་རྒྱ་ནི་ཀུན་རིག་གི་སྐབས་སུ་ཡང་དགོས་ཤིང་འོག་ཏུ་ཡང་དགོས་སོ། །
སེམས་དཔའ་བཅུ་དྲུག་གི་ཕྱག་རྒྱ་ནི་ཀུན་རིག་གི་སྐབས་སུ་དགོས་སོ། །
སྒོ་བ་བཞིའི་ཕྱག་རྒྱ་ནི་གོང་འོག་ཀུན་ཏུ་དགོས་སོ། །
བདུག་པ་མ་སོགས་བཞིའི་ཕྱག་རྒྱ་གོང་མ་ནི་མཆོད་པའི་ཕྱག་རྒྱ་ཡིན་ལ། འོག་མ་ནི་དམ་ཚིག་གི་ཕྱག་རྒྱ་ཡིན་ནོ། །
བཞི་པ་དངོས་གྲུབ་ཀྱི་ཡེ་ཤེས་ནི། སྐུ་གཟུགས་ཀྱི་ཆོ་ག་ནི་འདིར་དེ་བཞིན་དུ་བྱ་སྟེ་ཞེས་སོགས་ཏེ། ཀུན་རིག་གི་སྐབས་དང་བསྒྲུབ་ཚུལ་འདྲ་ཞིང་། བྲི་ཚུལ་ནི་གཞུང་དུ་གསལ་ལ། ཡང་ན་སྐུ་གཟུགས་ནི་དཀྱིལ་འཁོར་གྱི་ཚུལ་དུ་བྲིས་ལ་ཞེས་པས་རས་བྲིས་ཀྱི་དཀྱིལ་འཁོར་ལ་གསལ་བར་བསྟན་ནོ། །
ལྔ་པ་ནོར་བུ་དྲི་མ་མེད་པའི་སྐྱེས་རྒྱུད་བསྟན་པ་ལ་གཉིས་ཏེ། དྲི་བ་དང་། ལན་ནོ། །
དང་པོ་ནི། དེ་ནས་ཚངས་པ་ལ་སོགས་པའི་ལྷ་ཚོགས་རྣམས་ཀྱིས་ཞེས་སོགས་སོ། །
གཉིས་པ་ནི། དེ་ནས་བཅོམ་ལྡན་འདས་ཀྱིས་ཕྱག་ན་རྡོ་རྗེ་ཞེས་སོགས་ཏེ། མཚམས་མེད་པ་བྱས་པའི་གང་ཟག་འགྲོ་བ་གཞན་གྱིས་བར་མ་ཆོད་པར་དམྱལ་བར་སྐྱེ་བས་ཁྱབ་པ་ནི་ཕ་རོལ་དུ་ཕྱིན་པའི་ལུགས་ཡིན་ལ། འདིར་ལྷར་སྐྱེས་པར་བཤད་པ་ནི་རྡོ་རྗེ་ཐེག་པའི་ལུགས་ཡིན་ཞིང་། ཀྱེ་རྡོ་རྗེའི་རྒྱུད་ལས་ཀྱང་འདི་ཉིད་འབྱུང་ངོ་། །
ཕྱག་ན་རྡོ་རྗེ་ཐུགས་ཀྱི་དཀྱིལ་འཁོར་ལ་གཉིས་ཏེ། ཕྱག་ན་རྡོ་རྗེ་ལ་འཁོར་དེ་བཞིན་གཤེགས་པས་བསྐོར་བའི་དཀྱིལ་འཁོར་དང་། འཇིག་རྟེན་པས་བསྐོར་བའི་དཀྱིལ་འཁོར་རོ། །
དང་པོ་ལ་གཉིས་ཏེ། གླེང་བསླང་བ་དང་། གཞུང་ངོ་། །
དང་པོ་ལ་གཉིས་ཏེ། འཁོར་གྱིས་བསླང་བ་དང་། སྟོན་པས་བསླང་བའོ། །
དང་པོ་ནི། དེ་ནས་བརྒྱ་བྱིན་དང་ཚངས་པ་ལ་སོགས་པ་ལྷའི་བུ་རྣམས་ཞེས་སོགས་ཏེ། ཀོ་ཊ་ཀྵ་ལ་སོགས་པ་བཅུ་ནི་སྒྲ་ཇི་བཞིན་མ་ཡིན་པས་སྒྲ་དྲང་ཐད་དུ་བསྒྱུར་དུ་མི་བཏུབ་སྟེ། སྒྲོན་གསལ་ལས། ཀོ་ཊ་ཀྵ་ལ་སོགས་པའི་སྒྲ། །
འཇིག་རྟེན་བསྟན་བཅོས་ལ་མེད་ཅིང་། །
དེ་བཞིན་གཤེགས་པའི་བརྡར་གྱུར་པ། །
དེ་ནི་ཇི་བཞིན་མིན་པར་བསྒྲགས། །
ཞེས་སོ། །
དོན་མང་པོ་ལ་འཇུག་སྟེ། སངས་རྒྱས་མཉམ་སྦྱོར་ལས། ཁྱོད་ནི་གླང་པོའི་རྣ་བ་ཅན། །
ཁྱོད་ནི་སེང་གེའི་ལྟ་སྟངས་ཅན། །

ཁྱོད་ནི་མེ་ལྕེ་འབར་བ་ཅན། །
ཁྱོད་ནི་བདེན་པའི་སྤྲིན་ཡིན་ཏེ། །
ཁྱོད་ནི་ཕ་ལྟར་སློབ་པ་ཡིན། །
ཁྱོད་ནི་མ་ལྟར་སློབ་པ་ཡིན། །
ཁྱོད་ནི་བརྟན་པའི་ས་ཡང་ཡིན། །
ཁྱོད་ནི་ཆུ་བོའི་གཞུང་ཡང་ཡིན། །
ཁྱོད་ནི་འཐོར་བྱེད་རླུང་ཡང་ཡིན། །
ཁྱོད་ནི་རིན་ཆེན་འབྱུང་གནས་མཛོད། །
ཞེས་གསུངས་ཤིང་། །
ཡང་ཁྱོད་ནི་ཕ་ལྟར་བྱམས་པ་སྟེ་ཞེས་སོགས་བཤད་པ་ཡང་སྣང་ལ། གཞན་ཡང་ས་བཅུ་དང་། ཕར་ཕྱིན་བཅུ་དང་། སྟོབས་བཅུ་ལ་འཇུག་གོ །དེ་ན་ཕྱག་ན་རྡོ་རྗེ་ནི། གསང་བའི་མཛོད་ལས། བྱང་ཆུབ་སེམས་དཔའ་ཀུན་ཏུ་བཟང་པོས་གནས་སྐབས་ཀྱི་སྐྱེ་བ་ཐ་དད་པ་ལེན་པར་སྨོན་ལམ་བཏབ་སྟེ་འོག་མིན་གྱི་གནས་སུ་རྡོ་རྗེ་སེམས་དཔའོ། །
གཞི་དང་མེ་ཏོག་གིས་བརྒྱན་པར་ནི་ཀུན་ཏུ་བཟང་པོའོ། །
གནོད་སྦྱིན་འདུལ་བའི་དབང་ཉེ་བར་བཟུང་ནས་གནོད་སྦྱིན་གྱི་སྡེ་དཔོན་འབྲོག་གནས་བུའི་གནས་སུ་གནས་སོ། །
མི་རྣམས་ཀྱི་ཕྱིར་ནི་གནས་བརྟན་ཀུན་དགའ་བོ་ཡིན་ནོ་ཞེས་གསུང་ཤིང་ཐུན་མོང་མ་ཡིན་པའི་གསང་བ་ནས་ཀྱང་འདི་བཞིན་དུ་གསུངས་པས་ཐུགས་རྒྱུད་ཡེ་ཤེས་སུ་སྣང་བའི་ཕྱག་ན་རྡོ་རྗེ་དེ་ཉིད་འཁོར་གྱི་ཚུལ་སྟོན་པའོ། །
གཉིས་པ་ནི། དེ་ནས་བཅོམ་ལྡན་འདས་ཕྱག་ན་རྡོ་རྗེས་ཞེས་སོགས་སོ། །
གཉིས་པ་གཞུང་ལ་གསུམ་སྟེ། སྔགས་ཀྱི་ཕྲེང་བ་ཕན་ཡོན་དང་བཅས་ཏེ་བསྟན་པ་དང་། རྡུལ་ཚོན་གྱི་དཀྱིལ་འཁོར་དུ་སློབ་མ་དབང་བསྐུར་བ་དང་། དངོས་གྲུབ་ཀྱི་ཡེ་ཤེས་བསྟན་པའོ། །
དང་པོ་ནི། དེ་ནས་བཅོམ་ལྡན་འདས་ཕྱག་ན་རྡོ་རྗེས་ཐམས་ཅད་ཀྱི་ཚེ་དཔག་དུ་མེད་པས་ཁྱབ་པར་འབྱུང་བའི་རྡོ་རྗེ་ཞེས་སོགས་ཏེ། དཀྱིལ་འཁོར་གྱི་ནང་དུ་སྣམ་བུའི་དབུས་སུ་འཁོར་ལོ་རྩིབས་བཞི་པའི་ལྟེ་བར་པདྨ་ལ། ཨོཾ་པུནྱ་པུནྱ་མ་ཧཱ་པུནྱ་ཨ་པ་ར་མི་ཏ་ཨཱ་ཡུར་པུནྱ་ཛྙ་ན་སཾ་བ་རོ་པཱ་ཙི་ཡ་ཀ་རི་སྭཱཧཱ། ལས་ཕྱག་ན་རྡོ་རྗེ། ནུབ་ཏུ་ཨོཾ་ཨ་མྲི་ཏེ་ཨ་མྲི་ཏེ་ཨ་མི་ཏོ་བྷ་ཝ། ཨ་མི་ཏ་བི་ཀྲཱན་ཏེ། ཨ་མི་ཏ་བི་ཀྲཱན་ཏ་ག་མི་ནི་སརྦ་ཀརྨཱ་ཀླེ་ཤཀྵ་ཡཾ་ཀ་རི་ནི་སྭཱཧཱ་ལས་འོད་དཔག་མེད། ཤར་དུ་ཨོཾ་ཀཾ་ཀ་ནི་ཀཾ་ཀ་ནི། རོ་ཙ་ནི་རོ་ཙ་ནི། ཏྲོ་ཏ་ནི་ཏྲོ་ཏ་ནི། ཏྲ་ས་ནི་ཏྲ་ས་ནི། པྲ་ཏི་ཧ་ན་པྲ་ཏི་ཧ་ན་སརྦ་ཨཱ་བ་ར་ཎ་བི་ཎ་ཤ་ནི་ཧ་ར་ཧ་ར་ཀརྨ་པ་རཾ། པ་ར་ནི་མེ་སརྦ་སཏྭ་ནན་སྭཱ་ཧཱ་ལས་མི་བསྐྱོད་པ། ལྷོར་ཨོཾ་རཏྣེ་རཏྣེ་མ་ཧཱ་རཏྣེ་སཾ་བྷ་ཝེ། རཏྣ་ཀེ་རཏྣེ། རཏྣ་མ་ལ་བི་ཤུདྡྷེ་ཤོདྷ་ཡ་སརྦ་པཱ་པཾ་ཧཱུྃ་ཏྲ་ཐ། ལས་རིན་ཆེན་འབྱུང་ལྡན། བྱང་དུ་ཨོཾ་ཨ་མོ་གྷ་ཨ་པྲ་ཏི་ཧ་ཏ་སརྦ་ཨཱ་ཝ་ར་ཎ་བི་ན་ཤ་ནི་ཧ་ར་ཧ་ར་ཧཱུྃ་ཕཊ། ལས་དོན་ཡོད་གྲུབ་པ་སྟེ་ཐམས་ཅད་ཀྱང་སྐུ་མདོག་དཀར་པོ་རིན་པོ་ཆེ་སྣ་ཚོགས་ཀྱིས་བརྒྱན་པ། གཙོ་བོ་ནི་རྡོ་རྗེ་དང་དྲིལ་བུ་འཛིན་པ། གཞན་རྣམས་གཡས་མཆོག་སྦྱིན། གཡོན་མི་འཇིགས་པ་སྦྱིན་པ་རྡོ་རྗེའི་སྐྱིལ་ཀྲུང་གིས་བཞུགས་པའོ། །
གྲྭ་བཞིར་བདུག་སོགས་བཞི་དང་། སྒོ་བཞིར་སྒོ་བ་བཞི་ནི། སྔར་དང་འདྲ་བ་ལས་འདིར་སྒོ་བ་རྣམས་ཁྲོ་བོའི་ཆ་ལུགས་ཀྱིས་བཞུགས་པའོ། །
གཞན་ཕན་འོད་ཟེར་ལས་སྒོ་བ་བཞི་བཞེངས་པའི་ཁྲོ་བོ་ཡིན་པ་དགག་པ་ནི་བཞེངས་པ་དགག་པ་ཡིན་གྱི་ཁྲོ་བོ་ཡིན་པ་དགག་པ་མ་ཡིན་ནོ། །
གཉིས་པ་རྡུལ་ཚོན་གྱི་དཀྱིལ་འཁོར་དུ་སློབ་མ་དབང་བསྐུར་བ་ལ་གཉིས་ཏེ། སློབ་དཔོན་གྱི་ལས་དང་། སློབ་མ་ལ་དབང་བསྐུར་བའོ། །
དང་པོ་ལ་གཉིས་ཏེ། བྲི་ཞིང་ལྷ་དགོད་པ་དང་། དཀྱིལ་འཁོར་བསྒྲུབ་པའོ། །
དང་པོ་ནི། དེ་ནས་དཀྱིལ་འཁོར་ནི་འདི་ཡིན་ཏེ་ཞེས་སོགས་ཏེ་ལྷ་བཅུ་གསུམ་བྲིའོ། །

གཉིས་པ་ནི། དེ་ནས་རྣལ་འབྱོར་ཅན་ཉིད་ཞུགས། །
ཞེས་སོགས་སོ། །
གཉིས་པ་སློབ་མ་ལ་དབང་བསྐུར་བ་ནི། འཆི་བདག་སྦྲུལ་གྱིས་འཇིགས་ལྡན་རྣམས། །
ཞེས་སོགས་ཏེ་འཇུག་པའི་སྔགས་ནི་ཀུན་རིག་དང་ཐུན་མོང་བ་ཡིན་ཅིང་། ཕྱག་རྒྱ་དང་། དམ་ཚིག་སྦྱིན་པ་ནི་འདིའི་ཐུན་མོང་མ་ཡིན་པ་ཡིན་ལ། གཞན་རྣམས་ནི་གོང་འོག་ཀུན་ཏུ་དགོས་སོ། །
གསུམ་པ་དངོས་གྲུབ་ཀྱི་ཡེ་ཤེས་བསྟན་པ་ནི། དེ་ལྟར་དབང་བསྐུར་ནས་ཚེ་བསྲིང་བའི་རིག་པ་འདི་སྦྱིན་པར་བྱའོ་ཞེས་སོགས་ཏེ་རས་རིས་གཞུང་བཞིན་དུ་བྲིས་ནས་མདུན་དུ་བཀྲམ། རང་ལྷའི་རྣལ་འབྱོར་གྱིས་རང་གི་སྔགས་ལ། ཨོཾ་བཛྲ་ཨཱ་ཡུ་ཤེ་ཧཱུྃ་ཨཱཿབཏགས་ལ་བསྙེན་པ་འབུམ་ཕྲག་གཅིག་གིས་མཚན་མ་ཐོབ་པར་བྱས་ལ། སྒྲུབ་པའི་རྟེན་རིན་པོ་ཆེའི་སྣོད་དུ་བ་དམར་སེར་གྱི་མར་བཟང་པོ་བཅུག་ལ། མཆོད་པ་རྒྱ་ཆེན་པོ་བཤམས་ཏེ། རང་གི་ལག་པ་གཡོན་རྡོ་རྗེ་དང་བཅས་པས་རྫས་དེ་མནན་ལ་བཟླས་བརྗོད་བྱས་པས། བཅོམ་ལྡན་འདས་ཀྱི་ནུས་པ་བསྐུལ་བདུད་རྩི་སྣོད་དུ་བབ་པར་བསམ་ཞིང་། མཚན་ཐོག་ཐག་བཟླས་པས་དྲི་ངད་ཀྱི་རྟགས་འབྱུང་། དེ་བྱུང་བ་དང་བཟའ་བཏུང་གང་ཡང་རུང་བ་ལ་སྦྱར་ཏེ། རང་ཉིད་ལྷའི་རྣལ་འབྱོར་དང་ལྡན་པས་འཐུང་ངམ། ཟོས་ན་རིག་འཛིན་ཚེའི་དངོས་གྲུབ་ཐོབ། འབྲིང་གི་རྫུ་འཕྲུལ་གྱི། ཐ་མས་ཞི་སོགས་དམན་པའི་དངོས་གྲུབ་འགྲུབ་པར་འགྱུར་བའོ། །
དེ་དག་ལ་བརྟེན་ནས་མཆོག་གི་དངོས་གྲུབ་སངས་རྒྱས་ཀྱང་ཐོབ་པར་བྱེད་པའོ། །
གཉིས་པ་ཕྱག་ན་རྡོ་རྗེ་ལ་འཇིག་རྟེན་པས་བསྐོར་བའི་དཀྱིལ་འཁོར་ལ་གཉིས་ཏེ། སྤྱིའི་དོན་དང་གཞུང་གི་དོན་ནོ། །
དང་པོ་ནི། ཁ་ཅིག་འཇིག་རྟེན་པ་འདི་རྣམས་རང་རྒྱུད་པ་ཡིན་པས། མེ་ཏོག་དོར་བའི་ཚེ། གཙོ་བོ་ལ་དོར་གྱིས་འཁོར་ལ་མི་དོར་བ་དང་། དབང་ལེན་པའི་ཚེ་གཙོ་བོ་ལ་ལེན་གྱིས་འཁོར་ལ་མི་ལེན་པ་དང་། ཆུ་དབང་གི་ཚེ་གཙོ་བོའི་ཆུ་དབང་བསྐུར་གྱི་འཁོར་གྱི་ཆུ་དབང་མི་བསྐུར་བ་དང་། བསྙེན་པའི་ཚེ་ཡང་གཙོ་བོའི་བསྙེན་པ་བྱེད་ཀྱིས་འཁོར་གྱི་བསྙེན་པ་མི་བྱེད་ཞེས་ཟེར་བར་གྲག་གོ །དེ་ལ་འཇིག་རྟེན་པ་རང་རྒྱུད་པར་འདོད་པ་ནི་མི་འཐད་དེ། སྒོ་བ་བཞི་པོ་འདས་པ་ཡིན་པས་འཇིག་རྟེན་པ་རང་རྒྱུད་པས་དཀྱིལ་འཁོར་གྱི་རྩ་བའི་ལྷ་བྱས་ནས་འདས་པས་སྒོ་སྲུང་བྱེད་པ་ནི་བཞད་གད་ཀྱི་གནས་ཡིན་པའི་ཕྱིར་དང་། དཀྱིལ་འཁོར་ལ་བཀོད་པའི་ལྷ་ཚོགས་ཐམས་ཅད་དཀྱིལ་འཁོར་གྱི་གཙོ་བོའི་རྣམ་འཕྲུལ་ཡིན་པ་རྡོ་རྗེ་ཐེག་པའི་ལུགས་ཡིན་པའི་ཕྱིར། རྒྱུད་ལས་ཀྱང་། རྒྱལ་པོ་བཞིས་བཅོམ་ལྡན་འདས་ལ་ཞུས་པའི་སྐབས་སུ། དེ་ལ་རྡོ་རྗེ་འཛིན་བདག་རྒྱལ། །
བུ་སྡུག་བཞིན་དུ་བསྐྱང་བར་བྱ། །
རྡོ་རྗེ་ཞེས་རྡོ་རྗེ་འཛིན་པའི་བདག་ཉིད་ཡིན་པར་ཁས་བླངས་པའི་ཕྱིར་རོ། །
རྒྱལ་པོ་མ་ཡིན་རྒྱལ་པོར་འགྱུར། །
རྒྱལ་པོ་ཡིན་ན་ཆེན་པོར་འགྱུར། །
ཞེས་པ་ཤེས་བྱེད་དུ་དྲངས་པ་ཡང་མི་འཐད་དེ། ཕན་ཡོན་དེ་ཡོད་པར་གསུངས་པས་གཞན་མེད་པར་མི་འགྲུབ་པའི་ཕྱིར་རོ། །
འདི་དག་འཇིག་རྟེན་པ་རང་རྒྱུད་པ་ཡིན་ན་ཀུན་རིག་གི་ཁོར་ཡུག་ཏུ་བཀོད་པ་རྣམས་ཀྱང་དེ་ལྟར་དུ་འདོད་དགོས་ཤིང་། དེའང་འདོད་ན་ཁྱམས་ལ་བཀོད་པའི་ཉན་ཐོས་དང་རང་རྒྱལ་རྣམས་ཀྱང་རང་རྒྱུད་པར་འདོད་དགོས་པས་རྡོ་རྗེ་ཐེག་པའི་དཀྱིལ་འཁོར་གྱི་ལྷ་ལ་ཐེག་དམན་གྱི་གང་ཟག་བཀོད་པ་ནི། གསང་སྔགས་རང་བཟོར་བྱེད་པ་མ་གཏོགས་པ་གཞན་སུ་ཞིག་གིས་སྨྲ་བར་ནུས། འཁོར་ལ་མེ་ཏོག་མི་འདོར་བར་ནི་མི་འཐད་དེ། དེ་ནས་མེ་ཏོག་གམ་རིན་པོ་ཆེ་འདིས་དོར་བར་བྱའོ། །

ཨོཾ་བཛྲ་པྲ་ཏཱིཙྪ་དྷཾ་མ་ཧོ་དྷ་མ། གང་ལ་བབ་པའི་རྒྱལ་པོ་ནི། །
དེས་ནི་འདི་འགྲུབ་གཞན་དུ་མིན། །
ཞེས་གསུངས་པའི་ཕྱིར་རོ། །
འཁོར་ལ་དབང་མི་ལེན་པ་ཡང་མི་འཐད་དེ། ལན་བཞིར་དབང་ནི་བསྐུར་བ་དང་། །
ལན་བཞིར་འཇུག་པ་བྱས་ནས་ནི། །
ཞེས་གསུངས་པའི་ཕྱིར་རོ། །
འཁོར་གྱི་ཆུ་དབང་མི་བྱེད་པ་ཡང་མི་འཐད་དེ། ཕྱོགས་སྐྱོང་རང་གི་སྔགས་བཏབ་པའི། །
བུམ་པ་རྣམས་ཀྱིས་དབང་བསྐུར་ཏེ། །
ཞེས་དང་། དེ་ནས་གཟའ་བརྒྱད་སྔགས་བཏབ་པའི། །
བུམ་པ་བརྒྱད་ཀྱིས་དབང་བསྐུར་རོ། །
ཞེས་དང་། བུམ་པའམ་མགོ་ཡི་ཐོད་པ་ནི། །
དེ་ལྟར་བརྒྱད་ཀྱིས་དབང་བསྐུར་རོ། །
ཞེས་གསུངས་པའི་ཕྱིར་རོ། །
འཁོར་གྱི་བསྙེན་པ་མི་བྱེད་པ་ཡང་མི་འཐད་དེ། འདིར་སྔགས་ཕྲེང་གསུངས་པ་རྣམས་བསྙེན་པ་རྒྱས་པའི་སྐབས་ཡིན་པའི་ཕྱིར་རོ། །
ཡང་བླ་མ་མཁས་པ་དག དེ་བཞིན་གྲུ་བཞིར་བྲིས་ནས་ནི། །
སྒོ་ཁྱུད་ལ་སོགས་རྣམ་པར་སྤང་། །
ཞེས་ཤེས་བྱེད་དུ་དྲངས་ནས། འཇིག་རྟེན་པའི་དཀྱིལ་འཁོར་རྣམས་ལ་སྒོ་ཁྱུད་སོགས་མེད་པར་བཞེད་ལ། རྗེ་བཙུན་གྱིས་ཀླུ་ཆེན་བརྒྱད་མ་གཏོགས་པར་གཞན་རྣམས་ལ་རྟ་བབས་སོགས་རྫོགས་པར་བྱེད་པ་གསུངས་སོ། །
སྤྱན་འདྲེན་པའི་ཚེ་དང་པོ་གཙོ་བོ་སྤྱན་དྲངས་ནས་དེའི་རྗེས་སུ་འཁོར་སྤྱན་འདྲེན་པ་འཇིག་རྟེན་པའི་ཁྱད་པར་ཡིན་ནམ་སྙཾམ་ཏེ། འདས་པའི་སྐབས་སུ། གཙོ་བོ་རྒྱལ་བ་སྲས་ཀྱི་འཁོར། །
མང་པོ་རྣམས་ཀྱི་སྤྱན་དྲངས་ཏེ། །
ཞེས་དང་། བདེ་བར་གཤེགས་པ་སྲས་དང་འབངས་སུ་བཅས་ཤིང་འཁོར་གྱིས་བསྐོར་བའི་རིག་པ་ལྷན་ཅིག་སྤྱན་དྲངས་ཞེས་དང་། རྒྱལ་པོ་བཞིའི་སྐབས་སུ། སྔགས་མཁན་ཉིད་ནི་ཞུགས་ནས་ཀྱང་། །
བཅོམ་ལྡན་འདས་ནི་སྤྱན་དྲངས་ཏེ། །
དེ་ནས་རྒྱལ་པོ་སྤྱན་དྲང་ང་ོ། །
ཞེས་གསུངས་པའི་ཕྱིར་རོ། །
འདིར་རྗེ་བཙུན་བླ་མ་ཐམས་ཅད་མཁྱེན་པའི་ཞལ་སྔ་ནས་བདག་བསྐྱེད་ཀྱི་སྐབས་སུ། དཀྱིལ་འཁོར་གྱི་གཙོ་བོའམ་རྡོ་རྗེ་སེམས་དཔའ་བསྐྱེད་པ་ཆོས་སྐུའི་ཉམས་ལེན། དེ་ནས་གཞལ་ཡས་ཁང་གི་དབུས་སུ་གཙོ་བོ་བསྐྱེད་པ་ལོངས་སྐུའི་ཉམས་ལེན། དེའི་ཐུགས་ཀར་རིགས་བཞི་ནས་ཁོར་ཡུག་པའི་བར་རྣམས་བསྐྱེད་ནས་རང་གི་གནས་སུ་དགོད་པ་སྤྲུལ་སྐུའི་ཉམས་ལེན་དུ་མཛད་ནས། དེའི་དོན་ཡང་ལོངས་སྤྱོད་རྫོགས་པའི་སྐུ་ཉིད། སངས་རྒྱས། བྱང་སེམས། ཉན་ཐོས། རང་རྒྱལ། འཇིག་རྟེན་པའི་གཟུགས་ཀྱིས་འདུལ་བ་རྣམས་ལ་དེ་དང་དེའི་སྐུར་སྟོན་པར་གསུངས་པ་འདི་སྙིང་གི་དཀྱིལ་དུ་ཞོག་ཅིག གཉིས་པ་གཞུང་གི་དོན་ལ་དྲུག་སྟེ། རྒྱལ་པོ་ཆེན་པོ་བཞིའི་དཀྱིལ་འཁོར་དང་། ཕྱོགས་སྐྱོང་བཅུའི་དཀྱིལ་འཁོར་དང་། གཟའ་ཆེན་པོ་བརྒྱད་འཁོར་རྒྱུ་སྐར་དང་བཅས་པའི་དཀྱིལ་འཁོར་དང་། ཀླུ་ཆེན་པོ་བརྒྱད་ཀྱི་དཀྱིལ་འཁོར་དང་། འཇིགས་བྱེད་བརྒྱད་ཆུང་མ་དང་བཅས་པའི་དཀྱིལ་འཁོར་དང་། ལྷ་ཆེན་པོ་བརྒྱད་ཀྱི་དཀྱིལ་འཁོར་བསྟན་པའོ། །
དང་པོ་ལ་གསུམ། སྔགས་ཀྱི་ཕྲེང་བ་དང་། རྡུལ་ཚོན་གྱི་དཀྱིལ་འཁོར་དུ་སློབ་མ་དབང་བསྐུར་བ་དང་། དབང་བསྐུར་བའི་ཕན་ཡོན་བསྟན་པའོ། །
དང་པོ་ནི། དེ་ནས་རྒྱལ་པོ་ཆེན་པོ་བཞིས་ཞེས་སོགས་ཏེ། དཀྱིལ་འཁོར་གྱི་དབུས་སུ་འཁོར་ལོ་རྩིབས་བཞི་པའི་ལྟེ་བར་པད་ཟླའི་སྟེང་དུ་སྔར་གྱི་པུཎྱ་ལས་ཕྱག་ན་རྡོ་རྗེ་སྐུ་མདོག་དཀར་པོ་འགྱིང་བག་ཅན་རྡོ་རྗེ་དང་དྲིལ་བུ་འཛིན་པ། ཤར་དུ་ཨོཾ་དྷི་ལས་ཡུལ་འཁོར་སྲུང་ལྗང་གུ་པི་ཝཾ་འཛིན་པ། ལྷོར་ཨོཾ་བྷི་ལས་འཕགས་སྐྱེས་པོ་སྐུ་མདོག་སྔོན་པོ་རལ་གྲི་འཛིན་པ། ནུབ་དུ་ཨོཾ་ཀྵཾཾ་ལས་མིག་མི་བཟང་དམར་སྐྱ་སྦྲུལ་མགོ་བདུན་གྱིས་བསྐོར་བ་རྡོ་རྗེ་ཞགས་པ་འཛིན་པ། བྱང་དུ་ཨོཾ་བྷེ་ལས་རྣམ་ཐོས་སྲས་སེར་པོ་བེ་ཅོན་འཛིན་པ། གཡོན་ནེའུ་ལེ་ཐོགས་པའོ། །

སྒོ་བཞིར་སྒོ་བ་བཞི་ཁྲོས་པའོ། །
གཉིས་པ་ལ་གཉིས་ཏེ། སློབ་དཔོན་གྱི་ལས་དང་། སློབ་མ་འཇུག་ཅིང་དབང་བསྐུར་བའི་ཆོ་གའོ། །
དང་པོ་ལ་གཉིས་ཏེ། བྲི་ཞིང་ལྷ་དགོད་པ་དང་། སློབ་དཔོན་ཞུགས་ཏེ་བསྒྲུབ་པའོ། །
དང་པོ་ནི། དེ་ནས་དེ་དག་གི་དཀྱིལ་འཁོར་བཤད་དེ་ཞེས་སོགས་སོ། །
གཉིས་པ་ནི། དེ་ནས་རྡོ་རྗེའི་ཕྱག་རྒྱ་ཞེས་བྱ་བས་ཞེས་སོགས་སོ། །
གཉིས་པ་སློབ་མ་འཇུག་ཅིང་དབང་བསྐུར་བའི་ཆོ་ག་ནི། དེ་ནས་སྔགས་མཁན་སྔགས་འདི་དང་། །
ཞེས་སོགས་ཏེ། མེ་ཏོག་དོར་བའི་སྔགས་ནི་ཁྱད་པར་གྱི་ཆོས་སོ། །
གསུམ་པ་དབང་བསྐུར་བའི་ཕན་ཡོན་ནི། རྒྱལ་པོ་མ་ཡིན་རྒྱལ་པོར་འགྱུར། །
ཞེས་སོགས་སོ། །
གཉིས་པ་ཕྱག་ན་རྡོ་རྗེ་ལ་ཕྱོགས་སྐྱོང་བཅུས་བསྐོར་བའི་དཀྱིལ་འཁོར་ལ་བཞི་སྟེ། སྔགས་ཀྱི་ཕྲེང་བ་དང་། རྡུལ་ཚོན་གྱི་དཀྱིལ་འཁོར་དུ་སློབ་མ་དབང་བསྐུར་བ་དང་། སྙིང་པོ་རྗེས་སུ་གནང་བ་བྱིན་ཏེ་བསྒྲུབ་པར་བསྟན་པ་དང་། ཕྱོགས་སྐྱོང་རྣམས་ཀྱིས་བསྟན་པ་བསྲུང་བར་ཁས་བླངས་པའོ། །
དང་པོ་ནི། དེ་ནས་ཕྱོགས་སྐྱོང་བཅུ་རྣམས་ཀྱི། །
ཞེས་སོགས་ཏེ་གཞལ་ཡས་ཁང་གི་དབུས་སུ་འཁོར་ལོ་རྩིབས་བརྒྱད་པའི་ལྟེ་བར་ཕྱག་རྡོར་སྔར་བཞིན་བསྐྱེད། ཤར་དུ་ཨོཾ་ཨི་ལས་བརྒྱ་བྱིན་སེར་པོ་གླང་པོ་ཆེ་ལ་ཞོན་པ་རྡོ་རྗེ་འཛིན་པ། ཐིག་ལེ་འཛིན་ཤ་རྩི་དང་། ཐིག་ལེ་མཆོག་གཉིས་དཀར་པོའོ། །
ལྷོར་ཨོཾ་ཡ་ལས་གཤིན་རྗེ་སྔོན་པོ་མ་ཧེ་ལ་ཞོན་པ་དབྱུག་པ་ཐོགས་པ། རེ་མ་ཏི་ལག་ཆ་སྣ་ཚོགས་པ་ནག་པོ། ནུབ་ཏུ་ཨོཾ་བཾ་ལས་ཆུ་ལྷ་དཀར་པོ་ཆུ་སྲིན་ལ་ཞོན་པ་སྦྲུལ་ཞགས་འཛིན་པ། བྱང་དུ་ཨོཾ་ཀུ་ལས་གནོད་སྦྱིན་སེར་པོ་རྟ་ལ་ཞོན་པ་རིན་པོ་ཆེ་འཛིན་པ། བྱང་ཤར་དུ་ཨོཾ་ཨི་ལས་དབང་ཕྱུག་དཀར་པོ་གླང་ལ་ཞོན་པ་རྩེ་གསུམ་འཛིན་པ། ཤར་ལྷོར་ཨོཾ་ཨ་ལས་མེ་ལྷ་དམར་པོ་ར་ལ་ཞོན་པ་དབྱུག་གུ་འཛིན་པ། ལྷོ་ནུབ་ཏུ་ཨོཾ་རི་ལས་སྲིན་པོ་ནག་པོ་མི་ལ་ཞོན་པ་རལ་གྲི་འཛིན་པ། ནུབ་བྱང་དུ་ཨོཾ། ཨཾ་ལས་རླུང་ལྷ་ལྗང་ཁུ་ཤྭ་བ་ལ་ཞོན་པ་བ་དན་འཛིན་པ། ལྷོར་ཨོཾ་ཨ་ལས་ཉི་མ་དམར་པོ་རྟ་ལ་ཞོན་པ་ཉི་མ་འཛིན་པ། བྱང་དུ་ཨོཾ་སྭ་ལས་ཟླ་བ་དཀར་པོ་ངང་པ་ལ་ཞོན་པ་ཟླ་བ་འཛིན་པ། བྱང་ཤར་དུ་ཨོཾ་བྲ་ལས་ས་བདག་ཕག་མགོ་ཅན་སེར་པོ་ཕག་ལ་ཞོན་པ་པི་ཝཾ་འཛིན་པའོ་ཞེས་རྗེ་བཙུན་བཞེད་ལ། རྩ་སྐྱ་པས་གཞན་འདྲ་བ་ལས། ཨོཾ་ཨ་ལས། གཙོ་བོའི་མདུན་དུ་ཚངས་པ་དཀར་པོ་ཕྱག་བཞི་པ་གཡས་གཉིས་ན་གླེགས་བམ་དང་ཕྲེང་བ། གཡོན་མཆོག་སྦྱིན་དང་བུམ་པ་འཛིན་ཅིང་ངང་པ་ཆིབས་ནས། གཡས་སུ་ཉི་མ་དམར་པོ་པདྨ་ཉི་མས་བརྒྱན་པ་འཛིན་པ་དང་། གཡོན་དུ་ཟླ་བ་དཀར་པོ་ཀུ་མུ་ཏ་བསྣམས་པའོ། །
ཨོཾ་བྲི་ལས་གཙོ་བོའི་རྒྱབ་ཏུ་སའི་ལྷ་མོ་སེར་མོ་བུམ་པ་འཛིན་ཅིང་ཕག་ལ་ཆིབས་ནས། གཡས་སུ་ལྷ་མ་ཡིན་ནག་པོ་གོ་ཆ་འཛིན་པ། གཡོན་དུ་ཀླུ་དཀར་པོ་སྦྲུལ་ཐོགས་པ་ཅན་བསྐྱེད་དོ། །
ཞེས་བཞེད་དོ། །
གཉིས་པ་ལ་གཉིས་ཏེ། སློབ་དཔོན་གྱི་ལས་དང་། སློབ་མ་འཇུག་ཅིག་དབང་བསྐུར་བའི་ཆོ་གའོ། །
དང་པོ་ལ་གཉིས་ཏེ། བྲི་ཞིང་ལྷ་དགོད་པ་དང་། ཞུགས་ཏེ་བསྒྲུབ་པའོ། །
དང་པོ་ནི། དེ་ནས་དེ་དག་གི་དཀྱིལ་འཁོར་བཤད་དེ། ཞེས་སོགས་སོ། །
གཉིས་པ་ནི། དེ་ནས་སྤྱན་དྲངས་ཏེ་ཀུན་ལ། །
ཞེས་སོགས་སོ། །
གཉིས་པ་ནི། སློབ་མ་རྣམས་ནི་གཞུག་པའི་ཕྱིར། །
ཞེས་སོགས་སོ། །
གསུམ་པ་ནི། དེ་ལ་ཕན་པར་འདོད་པ་ཡིས། །
ཞེས་སོགས་སོ། །
བཞི་པ་ལ་གཉིས་ཏེ། སྤྱིར་ཁས་བླངས་པ་དང་། བྱེ་བྲག་ཏུ་ཁས་བླངས་པའོ། །

དང་པོ་ནི། དེ་ནས། དེ་དག་མགུ་ནས་འདི་སྐད་ཅེས་གསོལ་ཏེ་ཞེས་སོགས་སོ། །
གཉིས་པ་ནི། དེ་ནས་ཆོས་ཀྱི་རྒྱལ་པོ་གཤིན་རྗེས་ཞེས་སོགས་ཏེ། བརྒྱ་བྱིན་དང་མེ་ལྷ་གཉིས་ཀྱིས་ཁས་བླངས་པ་མི་སྣང་ངོ་། །
གསུམ་པ་གཟའ་བརྒྱད་རྒྱུ་སྐར་དང་བཅས་པའི་དཀྱིལ་འཁོར་ལ་བཞི་སྟེ། སྔགས་ཀྱི་ཕྲེང་བ་དང་། རྡུལ་ཚོན་གྱི་དཀྱིལ་འཁོར་དུ་དབང་བསྐུར་བ་དང་། སྒྲུབ་པ་དང་། བསྟན་པ་བསྲུང་བར་ཁས་བླངས་པའོ། །
དང་པོ་ནི། དེ་ནས་གཟའ་ཆེན་པོ་བརྒྱད་དང་འཁོར་རྒྱུ་སྐར་དང་བཅས་པ་རྣམས་ཀྱིས་ཀྱང་ཞེས་སོགས་ཏེ། རྩ་སྐྱ་པས་ཕྱིའི་དཀྱིལ་འཁོར་གྱི་ནང་དུ་ཟླུམ་པོར་ཆ་ཆེན་གཅིག་གི་ཚད་བསྐོར་བའི་དབུས་ལེ་ཚེ་དགུར་ཕྱེ་བའི་དབུས་ཀྱི་པད་ཉི་ལ་རྩ་རིག་དང་། མེ་ཉི་མའི་སྔགས་ཀྱིས་ཁམས་གསུམ་རྣམ་རྒྱལ་བསྐྱེད་པར་བཞེད་ལ། རྗེ་བཙུན་གྱིས། ཤར་དུ་ཨོཾ་ཤཱུ་ལས་པ་ཝ་སངས་དཀར་པོ་སྟན་ནང་ཚངས་ཅན་ལ་འདུག་པ་རྒྱན་ཐམས་ཅད་ཀྱིས་བརྒྱན་པ་ཤིང་ཐོག་ཐོགས་པ། ལྷོར་ཨོཾ་བྲི་ལས་ཕུར་བུ་དཀར་པོ་ཟླ་བ་ལ་གནས་པ་གཡས་པོ་ཏི་གཡོན་ཆོས་འཆད་པའི་ཚིག་འདྲེན་པའི་ཚུལ། སྟོད་གཡོགས་སེར་པོ་ཅན་ནོ། །
ནུབ་ཏུ་ཨོཾ་སྭ་ལས་ཟླ་བ་དཀར་པོ་ཨུཏྤ་ལ་ཐོགས་པ་ངང་པ་ལ་ཞོན་པ། བྱང་དུ་ཨོཾ་ཕུ་ལས་གཟའ་ལྷག་སེར་པོ་གཡས་མཆོག་སྦྱིན་གཡོན་ཨུཏྤ་ལ་འཛིན་ལ། སྟན་ནང་ཚངས་ཅན་ནོ། །
རླུང་དུ་ཨོཾ་ཨ་ལས་ཉི་མ་དམར་པོ་རྟ་ལ་ཞོན་པ་ཡ་ལད་གྱོན་པ་ལག་ན་པདྨ་འཛིན་པའོ། །
དབང་ལྡན་དུ་ཨོཾ་སྭ་ལས་སྤེན་པ་མདོག་ནག་པོ་རྒྱན་མེད་པ། སྐྲ་བཤིག་པ། དབྱུག་ཐོ་ཐོགས་པ་སྟན་ནང་ཚངས་ཅན་ནོ། །
ཤར་ལྷོར་ཨོཾ་ཨཾ་ལས་མིག་དམར་མདོག་དམར་པོ་གཡས་བུམ་པ་ཆུས་གང་བ། གཡོན་མགལ་མེ་འཛིན་པ་སྟན་ནང་ཚངས་ཅན་ནོ། །
སྲིན་པོར་ཨོཾ་ཨ་ར་ལས་སྒྲ་གཅན་མདོག་དུད་ཁ་བཞིན་ཁྲོས་པ་མཆེ་བ་གཙིགས་པ། སྐྲ་སེར་པོ་གྱེན་དུ་བརྫེས་པ། རྐེད་པ་མན་ཆད་སྦྲུལ་སྤྲིན་གསེབ་ན་འདུག་པ་དེ་དག་ནི་ལེ་དགུའི་ཕྱོགས་མཚམས་བརྒྱད་དོ། །
དེའི་ཕྱི་རོལ་གྱི་ལྷ་སྣམ་ལ་ཕྱོགས་རེ་རེར་རྒྱུ་སྐར་བདུན་བདུན་གནས་པ་ནི། ཤར་དུ་སྨིན་དྲུག་དམར་པོ་བུམ་པ་ལ་གནས་པ། སྣར་མ་ལྗང་ཁུ་བ་དཀར་མོ་ལ་ཞོན་པ། མགོ་སེར་པོ་ཤྭ་བ་ལ་ཞོན་པ། ལག་དམར་པོ་སྦྲུལ་ལ་ཞོན་པ། ནམས་སོ་དམར་པོ་པདྨ་ལ་འདུག་པ། རྒྱལ་ལྗང་ཁུ་བུམ་པ་ལ་འདུག་པ། སྐག་ལྗང་ཁུ་བྱ་རོག་ལ་ཞོན་པ། ལྷོ་རུ་མཆུ་སེར་པོ་མེ་ཏོག་ལ་འདུག་པ། བྲེ་དཀར་པོ་པདྨོ་ལ་འདུག་པ། དབོ་ལྗང་ཁུ་ཁྲི་ལ་འདུག་པ། མེ་བཞི་སེར་པོ་གླང་ལ་ཞོན་པ། ནག་པ་ལྗང་ཁུ་རྨ་བྱ་ལ་ཞོན་པ། ས་རི་དམར་པོ་སྤྱང་མོ་ལ་ཞོན་པ། ས་ག་ལྗང་ཁུ་ར་དཀར་པོ་ལ་ཞོན་པ། ནུབ་ཏུ་ལྷ་མཚམས་སེར་པོ་བྱ་རོག་ལ་ཞོན་པ། སྣྲོན་དམར་པོ་སྟན་ནང་ཚངས་ཅན་ལ་འདུག་པ། སྣྲུབས་ལྗང་ཁུ་རུས་སྦལ་ལ་ཞོན་པ། ཆུ་སྟོད་སེར་པོ་སྟན་ནང་ཚངས་ཅན་ལ་འདུག་པ། ཆུ་སྨད་ལྗང་ཁུ་མིའི་སྙིང་ལ་འདུག་པ། བྱི་བཞིན་དཀར་པོ་སྟན་ནང་ཚངས་ཅན་ལ་འདུག་པ། གྲོ་ཞུན་སེར་པོ་མོན་སྐུད་ལ་འདུག་པ། བྱང་དུ་མོན་གྲུ་དམར་པོ་སྟན་ནང་ཚངས་ཅན་ལ་འདུག་པ། མོན་གྲེ་ལྗང་ཁུ་བ་ལ་ཞོན་པ། ཁྲུམས་སྟོད་ལྗང་ཁུ་གསེར་ཁྲི་ལ་འདུག་པ། ཁྲུམས་སྨད་སེར་པོ་གསེར་ཁྲི་ལ་འདུག་པ། ནམ་གྲུ་དམར་པོ་རྟ་ལ་ཞོན་པ། ཐ་སྐར་ལྗང་ཁུ་མིའི་སྙིང་ལ་འདུག་པ། བྲ་ཉེ་སེར་པོ་འཁོར་ལོ་ལ་འདུག་པའོ། །
སྒོ་བཞིར་སྒོ་བ་བཞི་ཁྲོས་པའོ། །
གཉིས་པ་ལ་གཉིས་ཏེ། སློབ་དཔོན་གྱི་ལས་དང་། སློབ་མ་འཇུག་ཅིང་དབང་བསྐུར་བའི་ལས་སོ། །

དང་པོ་ལ་གཉིས་ཏེ། བྲི་ཞིང་ལྷ་དགོད་པ་དང་། ཞུགས་ཏེ་སྒྲུབ་པའོ། །
དང་པོ་ནི། དེ་ནས་དེ་དག་གི་དཀྱིལ་འཁོར་བཤད་དེ་ཞེས་སོགས་སོ། །
གཉིས་པ་ནི། རྡོ་རྗེ་འཛིན་མས་ཞུགས་ནས་ནི། །
ཞེས་སོགས་སོ། །
གཉིས་པ་ནི། དེ་ནས་སློབ་མ་རྣམས་གཞུག་སྟེ། །
ཞེས་སོགས་སོ། །
དཀྱིལ་འཁོར་དུ་འཇུག་པ་དང་དམ་ཚིག་པ་བསྐྱེད་པ་དང་། མེ་ཏོག་དོར་བའི་སྔགས་གསུམ་ནི་ཁྱད་པར་རོ། །
གསུམ་པ་ནི། གཟའ་ཐམས་ཅད་སྒྲུབ་པར་བྱའོ་ཞེས་པ་སྟེ་གཙོ་བོའི་སྔགས་ལ་བཏགས་ནས་བསྒྲུབ་པའོ། །
བཞི་པ་ནི། དེ་ནས་གཟའ་ཆེན་པོ་དེ་དག་གིས་བཅོམ་ལྡན་འདས་ལ་ཕྱག་འཚལ་ནས། ཞེས་སོགས་སོ། །
བཞི་པ་ཀླུ་ཆེན་བརྒྱད་ཀྱི་དཀྱིལ་འཁོར་ལ་གསུམ་སྟེ། སྔགས་ཀྱི་ཕྲེང་བ་དང་། རྡུལ་ཚོན་གྱི་དཀྱིལ་འཁོར་དུ་སློབ་མ་དབང་བསྐུར་བ་ཕན་ཡོན་དང་བཅས་པ་དང་། དངོས་གྲུབ་ཀྱི་ཡེ་ཤེས་ལ་བསླབ་པའོ། །
དང་པོ་ནི། དེ་ནས་ཀླུ་ཆེན་པོ་བརྒྱད་ཀྱི་ཕུཿཊ་ཅེས་བྱ་བའི་སྒྲས་ཞེས་སོགས་ཏེ། པདྨ་འདབ་བརྒྱད་ཀྱི་ལྟེ་བར་པུཎྱའི་སྔགས་ལ་ཕྱག་ན་རྡོ་རྗེ་དཀར་པོ་རྡོ་རྗེ་དང་དྲིལ་བུ་འཛིན་པར་རྩ་སྐྱ་པས་བཤད་ལ། རྗེ་བཙུན་གྱིས་སྔོ་ལྗང་དུ་བཞེད་དོ། །
འདབ་མ་བརྒྱད་ལ་ཤར་དུ་ཨོཾ་ཕུ་ལས་མཐའ་ཡས་སྔོན་པོ། ལྷོར་ཨོཾ་ཕ་ལས་འཇོག་པོ་དམར་པོ། ནུབ་ཏུ་ཨོཾ་ཕུཾ་ལས་སྟོབས་ཀྱི་རྒྱུ་ལྗང་ཁུ། བྱང་དུ་ཨོཾ་ཕ་ལས་རིགས་ལྡན་ཁྲ་བོ། ཤར་ལྷོར་ཨོཾ་ཕིཾ་ལས་ནོར་རྒྱས་དཀར་པོ། ལྷོ་ནུབ་ཏུ་ཨོཾ་ཕཱཾ་ལས་དུང་སྐྱོང་སེར་པོ། ནུབ་བྱང་དུ་ཨོཾ་ཕེཾ་ལས་པདྨ་དམར་པོ། བྱང་ཤར་དུ་ཨོཾ་ཕཱོུ་ལས་ཆུ་ལྷ་དཀར་པོ། སྦྲུལ་མགོ་བདུན་བདུན་གྱིས་བསྐོར་བ་ཆུང་མའི་མགུལ་ནས་འཁྱུད་པའོ། །
ཆུང་མ་རྣམས་སྐུ་མདོག་ཡབ་དང་འདྲ་བ་ལ་ཨུཏྤ་ལ་འཛིན་པ། སྦྲུལ་མགོ་གསུམ་གསུམ་གྱིས་བསྐོར་བ་ཡབ་ལ་འཁྱུད་པའོ། །
སྒོ་བ་བཞི་ནི་མ་བཤད་དོ། །
གཉིས་པ་ལ་གཉིས་ཏེ། དབང་བསྐུར་བ་དང་། ཕན་ཡོན་ནོ། །
དང་པོ་ལ་གཉིས་ཏེ། སློབ་དཔོན་གྱི་ལས་དང་། སློབ་མ་གཞུག་ཅིང་དབང་བསྐུར་བའོ། །
དང་པོ་ལ་གཉིས་ཏེ། བྲི་ཞིང་ལྷ་དགོད་པ་དང་། ཞུགས་ཏེ་སྒྲུབ་པའོ། །
དང་པོ་ནི། དེ་ནས་དེ་དག་གི་དཀྱིལ་འཁོར་བཤད་དེ་ཞེས་སོགས་སོ། །
གཉིས་པ་ནི། དེ་ནས་རྡོ་རྗེའི་བདག་ཉིད་ཞུགས། །
ཞེས་སོགས་སོ། །
གཉིས་པ་ནི། དེ་ནས་བུ་ནི་རྒྱལ་པོ་དང་། །
ཞེས་སོགས་སོ། །
གཉིས་པ་ཕན་ཡོན་ནི། དེ་ནས་མིང་ཙམ་བརྗོད་པས་ཀྱང་། །
ཞེས་སོགས་སོ། །
གསུམ་པ་དངོས་གྲུབ་ཀྱི་ཡེ་ཤེས་བསྟན་པ་ནི། དེ་ནས་སྒྲུབ་པ་བཤད་དེ། ཞེས་སོགས་སོ། །
ལྔ་པ་འཇིགས་བྱེད་ཀྱི་དཀྱིལ་འཁོར་ལ་གསུམ་སྟེ། སྔགས་ཀྱི་ཕྲེང་བ་དང་། རྡུལ་ཚོན་གྱི་དཀྱིལ་འཁོར་དུ་སློབ་མར་དབང་བསྐུར་བ་དང་། དངོས་གྲུབ་ཀྱི་ཡེ་ཤེས་ལ་བསླབ་པའོ། །
དང་པོ་ནི། དེ་ནས་ལྷ་ཆེན་པོ་རྣམས་ཀྱི་བདག་པོ་འཇིགས་པར་བྱེད་པ་ཆེན་པོ་ཞེས་སོགས་ཏེ། གཞལ་ཡས་ཁང་གི་དབུས་སུ་འཁོར་ལོ་རྩིབས་བརྒྱད་པའི་ལྟེ་བར་པད་ཉི་ལ་མེ་ཉི་མའི་སྔགས་ཀྱིས་ཁམས་གསུམ་རྣམ་རྒྱལ། ཤར་དུ་ཨོཾ་བྷཻ་ར་ལས་འཇིག་བྱེད་ཆེན་པོ་སྐུ་མདོག་སྔོ་ནག་གཡས་གྲི་གུག་གཡོན་ཐོད་པ། སྤྱན་གསུམ་པ། མཆེ་བ་གཙིགས་པ། གླང་པོ་ཆེའི་ཀོ་རློན་གྱོན་པ། དབུ་ལ་ཐོད་པ་ཟླ་ཚེས་ཀྱིས་བརྒྱན་པ་མཚན་མ་བཙུན་མོ་ལ་བསྟན་པ། ཡུམ་དབུ་མ་ཨོཾ་བྷཻ་ར་བྷེ་སྭཱཧཱ་ལས་དཀའ་ཐུབ་བཟློག་པའི་ཚུལ་སྐུ་མདོག་ཕྱག་མཚན་གཙོ་བོ་དང་འདྲ། གྷ་ག་དཀར། ཡ་མི་ནི་ལྗང་། དཔལ་མོ་སེར། འཇིགས་བྱེད་དཀར། རྫོང་གི་ལྷ་མོ་དམར། སྟོབས་བཟང་མ་དཀར། ཀུ་མཱ་རི་དམར་སྐྱ་ཅི་བདེ་བའི་ལག་ཆ་འཛིན་པའོ། །

ཡང་ཤར་དུ་ཨོཾ་ཕུ་སྭཱཧཱ། ལས་ལྷ་ཆེན་ཁྲོས་པ་དཀར་པོ་ཡུམ་དང་བཅས་པའོ། །
ལྷོར་ཨོཾ་བྷཻ་སྭཱཧཱ་ལས་བརྒྱ་བྱིན་ཁྲོས་པ་སེར་པོ་ཡུམ་ཐིག་ལེ་འཛིན་ཤ་རྩི་དང་། ཐིག་ལེ་མཆོག་གཉིས་དཀར་མོའོ། །
ནུབ་ཏུ་ཨོཾ་བྷཻ་སྭཱཧཱ་ལས་ཚངས་པ་ཁྲོས་པ་དམར་པོ། ཡུམ་ཚངས་མ་དང་དབྱངས་ཅན་གཉིས་འཁོར་ཚངས་མ་བརྒྱད་དང་བཅས་པ། བྱང་དུ་ཨོཾ་བྷི་སྭཱཧཱ་ལས་ཁྱབ་འཇུག་ཁྲོས་པ་སྔོན་པོ། ཡུམ་ནོར་རྒྱུན་མ་དང་དབྱངས་ཅན་གཉིས་སེར་དང་དཀར་བའོ། །
ཤར་ལྷོར་ཨོཾ་བྷཻ་སྭཱཧཱ་ལས་འདོད་པའི་རྒྱལ་པོ་ཁྲོས་པ་དམར་པོ་ཡུམ་དང་བཅས་པ། ལྷོ་ནུབ་ཏུ་ཨོཾ་བྷཽ་སྭཱཧཱ་ལས་ཚོགས་བདག་ཁྲོས་པ་དུད་ཁ་ཡུམ་དང་བཅས་པ། ནུབ་བྱང་དུ་ཨོཾ་བྷྲྀ་སྭཱཧཱ་ལས་བྷྲྀཾ་གི་རི་ཏི་ཁྲོས་པ་སྔོ་སྐྱ་ཆུང་མ་དང་བཅས་པ། བྱང་ཤར་དུ་ཨོཾ་བྷ་སྭཱཧཱ་ལས་སྨིན་དྲུག་ཁྲོས་པ་ཆུང་མ་དང་བཅས་པའོ། །
སྒོ་བཞིར་སྒོ་བ་བཞི་ཁྲོས་པ་ནི་སྔར་བཞིན་ནོ། །
གཉིས་པ་ལ་གཉིས་ཏེ། སློབ་དཔོན་གྱི་ལས་དང་། སློབ་མ་གཞུག་ཅིང་དབང་བསྐུར་བའོ། །
དང་པོ་ལ་གཉིས་ཏེ། བྲི་ཞིང་ལྷ་དགོད་པ་དང་། ཞུགས་ཏེ་བསྒྲུབ་པའོ། །
དང་པོ་ནི། དེ་དག་གི་དཀྱིལ་འཁོར་བཤད་དེ། ཞེས་སོགས་སོ། །
གཉིས་པ་ནི། དེ་ནས་ལྕགས་ཀྱུ་ལ་སོགས་པས། །
ཞེས་སོགས་སོ། །
གཉིས་པ་ནི། དེ་ནས་འཇིག་རྟེན་གསུམ་རྒྱལ་གྱིས། །
ཞེས་སོགས་སོ། །
གསུམ་པ་ནི། དེ་ནས་ལས་རྣམས་སྦྱིན་བྱ་སྟེ། །
ཞེས་སོགས་སོ། །
དྲུག་པ་ལྷ་ཆེན་བརྒྱད་ཀྱི་དཀྱིལ་འཁོར་ལ། སྔགས་ཀྱི་ཕྲེང་བ་དང་། རྡུལ་མཚོན་གྱི་དཀྱིལ་འཁོར་དུ་སློབ་མ་ལ་དབང་བསྐུར་བ་དང་། དངོས་གྲུབ་ཀྱི་ཡེ་ཤེས་ལ་བསླབ་པ་དང་། འཇིག་རྟེན་དང་འཇིག་རྟེན་ལས་འདས་པའི་དཀྱིལ་འཁོར་དུ་ཞུགས་པ་ལས་དངོས་གྲུབ་གསོལ་བར་བསྟན་པའོ། །
དང་པོ་ནི། དེ་ནས་ཚངས་པ་ལ་སོགས་པ་ལྷ་ཆེན་པོ་རྣམས་ཀྱིས། ཞེས་སོགས་ཏེ། དཀྱིལ་འཁོར་གྱི་ནང་དུ་འཁོར་ལོ་རྩིབས་བརྒྱད་པའི་ལྟེ་བར་པད་ཉི་ལ་འཇིག་རྟེན་གསུམ་རྒྱལ་སྔར་བཞིན། ཤར་དུ་ཨོཾ་རུ་ལས་དབང་ཕྱུག་ཆེན་པོ་སྔོ་སྐྱ་གླང་ལ་ཞོན་ཅིང་ཟླ་བ་ཕྱེད་པའི་ཅོད་པཎ་ཅན། ཕྱག་བཞིའི་གཡས་དང་པོས་ཨུ་མ་ལ་འཁྱུད་ཅིང་། གཉིས་པ་རྡོ་རྗེ་རྩེ་གསུམ་དང་ལྡན་པའི་མཆོག་སྦྱིན། གཡོན་དང་པོས་མདུང་རྩེ་གསུམ་པ། གཉིས་པས་རལ་གྲི་འཛིན་པའོ། །
ནུབ་ཏུ་ཨོཾ་ཨོཾ་ལས་ངང་པའི་སྟེང་དུ་ཚངས་པ་སེར་པོ་གདོང་བཞི་པ་དང་། རྡོ་རྗེ་ཞི་བ་མ་ནི་གཡས་གཉིས་ཀྱིས་རྡོ་རྗེ་དང་བགྲང་ཕྲེང་། གཡོན་གཉིས་ཀྱིས་དབྱུག་པ་དང་སྤྱི་བླུགས་འཛིན་པ། བྱང་དུ་ཨོཾ་བྷི་ལས་ཁྱབ་འཇུག་ནག་པོ་དང་། ཡུམ་རྡོ་རྗེ་གསེར་ནི་སེར་མོ་ནམ་མཁའ་ལྡིང་གི་སྟེང་ན་ཕྱག་བཞིའི་གཡས་གཉིས་ཀྱིས་དབྱུག་པ་དང་རྡོ་རྗེ་འཛིན་པ། གཡོན་གཉིས་དུང་དང་འཁོར་ལོ་འཛིན་པའོ། །
ལྷོར་ཨོཾ་ཨི་ལས་བརྒྱ་བྱིན་དང་། ཁུ་ཚུར་མ་ནི་སེར་སྐྱ་གླང་ཆེན་ལ་ཞོན་པ་གཡས་རྡོ་རྗེ་རྩེ་ལྔ་པ། གཡོན་རྡོ་རྗེ་རྩེ་གསུམ་པ་འཛིན་པའོ། །
ཤར་ལྷོར་ཨོཾ་ཀཾ་ལས་འདོད་པའི་དབང་ཕྱུག་དཀར་པོ་ཕྱག་གཉིས་རལ་གྲི་དང་གཤོལ་མདའ་འཛིན་པའོ། །
ལྷོ་ནུབ་ཏུ་ཨོཾ་ག་ལས་ཚོགས་བདག་དཀར་པོ་གླང་པོ་ཆེའི་ཞལ་ཅན་ཕྱག་གཡས་གཉིས་ཀྱིས་རྩེ་གསུམ་དང་ལ་དུ། གཡོན་གཉིས་ཀྱིས་དགྲ་སཏྭ་དང་ལ་ཕུག་འཛིན་པ་ནི་བྱི་བའི་གདན་ལའོ། །
བྱང་ཤར་དུ་ཨོཾ་བྷྲི་ལས་རྡོ་རྗེ་གཞོན་ནུ་དང་། ཡུམ་ནི་དམར་མོ་ཞལ་དྲུག་པ་ཕྱག་གཡས་གཉིས་ཀྱིས་མདུང་དང་རྡོ་རྗེ་འཛིན་པ། གཡོན་གཉིས་ཀྱིས་ཁྱིམ་བྱ་ཅན་རྨ་བྱའི་གདན་ལ་བཞུགས་པའོ། །

ནུབ་བྱང་དུ་ཨོཾ་ཀ་ལས། བྷྲིང་གི་རི་ཏི་ནག་པོ་རྔ་ལ་ཞོན་ཅིང་ཕྱག་གཉིས་ཀྱིས་རྔ་བརྡུང་བའོ། །
སྒོ་བ་བཞི་ཁྲོས་པ་སྔར་གྱི་ས་བོན་ལས་བསྐྱེད་པ་སྟེ་ལྷ་བཅུ་གསུམ་མོ། །
གཉིས་པ་ལ་གཉིས་ཏེ། སློབ་དཔོན་གྱི་ལས་དང་། སློབ་མ་གཞུག་ཅིག་དབང་བསྐུར་བའོ། །
དང་པོ་ལ་གཉིས་ཏེ། བྲི་ཞིང་ལྷ་དགོད་པ་དང་། ཞུགས་ཏེ་བསྒྲུབ་པའོ། །
དང་པོ་ནི། དེ་ནས་དེ་དག་གི་དཀྱིལ་འཁོར་བཤད་དེ་ཞེས་སོགས་སོ། །
གཉིས་པ་ནི། དེ་ནས་ཞུགས་ནས་ལྷ་རྣམས་ནི། །
ཞེས་སོགས་སོ། །
གཉིས་པ་ནི། དེ་ནས་རྡོ་རྗེ་འཛིན་མའི་ཞེས་སོགས་ཏེ། མེ་ཏོག་དོར་བའི་སྔགས་ནི་འདིའི་ཁྱད་པར་རོ། །
གསུམ་པ་ནི། དེ་ནས་ལྷ་རྣམས་གང་དགའ་བའི། །
ཞེས་སོགས་ཏེ། གང་ཕྱིར་མཆོག་ནི་ཁྱོད་ལ་སྦྱིན། །
ཞེས་པས་མཆོག་གི་དངོས་གྲུབ་སྦྱིན་ནུས་པར་བསྟན་ལ། གལ་ཏེ་དེ་ནི་ཐུན་མོང་གི་དངོས་གྲུབ་རྣམས་ཀྱི་ནང་ནས་མཆོག་ཏུ་གྱུར་པ་ལ་དགོངས་སོ་སྙམ་ན་མ་ཡིན་ཏེ། ལྷ་ལ་མཆོག་ནི་གསོལ་བ་གདབ། །
ཅེས་པ་ལ་སོགས་པ་དང་། ལྷ་རྫས་ཁུ་བ་བྲོ་བརྡུང་དང་། །
མི་སྣང་བ་དང་མཁའ་འགྲོ་དང་། །
རིལ་བུ་རྫས་དང་རྒྱལ་ལ་སོགས། །
ཡིད་འདོད་ཚད་མེད་གསོལ་བ་གདབ། །
ཞེས་གསུངས་པའི་ཕྱིར་རོ། །
བཞི་པ་ནི། དེ་ནས་དབང་ཕྱུག་ཆེན་པོ་ལ་སོགས་པས་ཞེས་སོགས་ཏེ། འདིར་ཡང་སྒྲིབ་པ་མ་མཆིས་པའི་ལམ་བསྟན་པར་བགྱིའོ་ཞེས་པ་ནས་རྡོ་རྗེ་འཛིན་པ་ཉིད་དུ་འགྲུབ་པའི་ལམ་བསྟན་པར་བགྱིའོ་ཞེས་པའི་བར་གྱིས་འདི་དག་འཇིག་རྟེན་པ་རང་རྒྱུད་པ་ཡིན་པ་བཀག་སྟེ། འཇིག་རྟེན་པ་རང་རྒྱུད་པ་ལ་འདི་དག་བསྟན་པའི་ནུས་པ་ག་ལ་ཡོད། གསུམ་པ་ཚེ་དཔག་མེད་གསུང་གི་དཀྱིལ་འཁོར་ལ་གཉིས་ཏེ། གླེང་བསླང་བ་དང་རྒྱུད་ཀྱི་གཞུང་བསྟན་པའོ། །
དང་པོ་ལ་གཉིས་ཏེ། སྟོན་པས་གླེང་བསླང་བ་དང་། འཁོར་གྱི་གླེང་བསླང་བའོ། །
དང་པོ་ནི་དེ་ནས་བཅོམ་ལྡན་འདས་ཕྱག་ན་རྡོ་རྗེ་ཉིད་ཀྱིས་དཀྱིལ་འཁོར་ཀུན་ཏུ་གཟིགས་ནས་ཞེས་སོགས་སོ། །
གཉིས་པ་ནི། དེ་ནས་ཞེས་སོགས་སོ། །
གཉིས་པ་རྒྱུད་ཀྱི་གཞུང་ལ་བཞི་སྟེ། སྔགས་ཀྱི་ཕྲེང་བ་དང་། རྡུལ་ཚོན་གྱི་དཀྱིལ་འཁོར་དུ་སློབ་མ་ལ་དབང་བསྐུར་བ་དང་། ངན་སོང་དུ་སྐྱེ་བ་དང་སྐྱེས་ཟིན་པའི་སྡིག་པ་སྦྱོང་བ་དང་། རྒྱུད་ཀྱི་ཆེ་བ་བསྟན་པའོ། །
དང་པོ་ནི། དེ་ནས་ཚངས་པ་ལ་སོགས་པ་ལྷ་རྣམས་ཤིན་ཏུ་མང་བར་གྱུར་ནས་ཞེས་སོགས་ཏེ། གཞལ་ཡས་ཁང་གི་ནང་དུ་འཁོར་ལོ་རྩིབས་བཞི་པའི་ལྟེ་བར་པད་ཟླ་ལ། ཨོཾ་བྷྲཱུྃ་སྭཱཧཱ་ལས་ཚེ་དཔག་མེད་དཀར་དམར་གཡོན་ཏིང་ངེ་འཛིན་ཅན་གཡས་སྐྱབས་སྦྱིན་གྱིས་བུམ་པ་འཛིན་པའོ། །
ཤར་དུ་ཨོཾ་དྷྲཱིཾ་སྭཱཧཱ་ལས་ཕྱག་རྡོར་དཀར་ལྗང་རྡོ་རྗེ་དང་དྲིལ་བུ་འཛིན་པ། བྱང་དུ་ཨོཾ་ཀྲུཾ་སྭཱཧཱ་ལས་ཁམས་གསུམ་རྣམ་རྒྱལ་སྔོ་སྐྱ་གཡས་རྡོ་རྗེ་དབྱུག་པ། གཡོན་སྡིག་མཛུབ་ཅན། ལྷོར་ཨོཾ་ཏྲཾ་སྭཱཧཱ་ལས་ནམ་སྙིང་སྔོ་སྐྱ་གཡས་རིན་པོ་ཆེ་དང་གཡོན་དེས་ཡུ་བ་བྱས་པའི་དྲིལ་བུ་འཛིན་པ། ནུབ་ཏུ་ཨོཾ་ཧྲཱིཿསྭཱཧཱ། ལས་སྤྱན་རས་གཟིགས་དམར་སྐྱ་གཡས་པདྨ། གཡོན་མི་འཇིགས་པ་སྦྱིན་པ། བདུག་སོགས་བཞི་དང་། སྒོ་བ་བཞི་ནི་ཀུན་རིག་བཞིན་ཏེ་ལྷ་བཅུ་གསུམ་མོ། །
གཉིས་པ་ལ་གཉིས་ཏེ། སློབ་དཔོན་གྱི་ལས་དང་། སློབ་མ་གཞུག་ཅིང་དབང་བསྐུར་བ་ཡན་ལག་དང་བཅས་པའོ། །
དང་པོ་ལ་གཉིས་ཏེ། བྲི་ཞིང་ལྷ་དགོད་པ་ལ་སོགས་པ་དང་། ཞུགས་ཏེ་སྒྲུབ་པ་ལ་སོགས་པའོ། །
དང་པོ་ནི། དེ་ནས་དེ་དག་གི་དཀྱིལ་འཁོར་བཤད་དེ། ཞེས་སོགས་ཏེ། བུམ་པ་ལྔ་དང་བརྒྱད་ནི་དབང་བུམ་དང་མཆོད་བུམ་ཡིན་ལ། བདུག་པ་ལ་སོགས་ནི་མཆོད་རྫས་ཏེ། ལས་ཐམས་ཅད་པའི་སྔགས་ཀྱིས་བཏབ་པ་ནི་ཁམས་གསུམ་རྣམ་རྒྱལ་གྱི་སྔགས་སོ། །

མཆོད་པ་ལ་སོགས་པ་བཞག་སྟེ་ཞེས་པ་ནི་བདུག་སོགས་བཞི་གྲྭ་བཞིར་དགོད་པའོ། །
གཉིས་པ་ནི། དེ་ནས་སྔགས་མཁན་བདག་ཉིད་ཞུགས་ལ་ཞེས་སོགས་ཏེ། སྔགས་མཁན་ཞེས་པ་གོང་འོག་ཏུ་མང་དུ་འབྱུང་བ་རྣམས་ཀྱིས་ནི། མདུན་བསྐྱེད་མ་བསྒྲུབ་པའི་གོང་དུ་བདག་བསྐྱེད་བསྒོམ་པ་བསྟན་སྙམ་མོ། །
འདིར་མདུན་བསྐྱེད་བསྒྲུབས་པའི་རྗེས་སུ་བདག་ཉིད་དབང་བསྐུར་ཞིང་། མདུན་བསྐྱེད་ལ་དམིགས་པའི་བཟླས་པ་བྱ་བར་གསུངས་པ་ནི་གོང་འོག་ཀུན་ལ་སྦྱར་བར་བྱའོ། །
གཉིས་པ་ལ་བཞི་སྟེ། སློབ་མ་གཞུག་ཅིང་དབང་བསྐུར་བ་དང་། བླ་མ་ལ་ཡོན་དབུལ་བ་དང་། དངོས་གྲུབ་ཀྱི་ཡེ་ཤེས་དང་། དབང་བསྐུར་བའི་ཕན་ཡོན་བསྟན་པའོ། །
དང་པོ་ནི། དེ་ནས་རྡོ་རྗེ་འཛིན་མའི་ཕྱག་རྒྱ་བཅིངས་ལ་ཞེས་སོགས་ཏེ། བདག་འཇུག་གི་རྗེས་སུ་བདག་མདུན་ཐ་མི་དད་དུ་བསྒྲུབ་ཚུལ་འདི་ནི་འདས་པའི་དཀྱིལ་འཁོར་ཀུན་ལ་སྦྱར་བར་བྱའོ། །
འདིར་ཨོཾ་བཛྲ་དྷ་ར་ཞེས་སོགས་ནི་འཇུག་པའི་ཚེ་མེ་ཏོག་གཟུང་བའི་སྔགས་ཀྱང་ཡིན་ལ། ཨོཾ་ཏ་ཐཱ་ག་ཏ་ཞེས་སོགས་ནི་མེ་ཏོག་འདོར་འཆིང་གཉིས་ཀའི་སྔགས་དང་། ཨོཾ་སརྦ་ཏ་ཐཱ་ག་ཏ་ཞེས་སོགས་ནི་ཆུ་དབང་གི་སྔགས་སོ། །
དེ་དག་དང་། དམ་ཚིག་དང་། བཀའི་དབང་བསྐུར་བ་དང་། ལས་ཀྱི་དབང་བསྐུར་བ་རྣམས་ནི་འདིའི་ཁྱད་ཆོས་སོ། །
གཉིས་པ་ནི། དེ་ནས་བླ་མ་བླ་མའི་ཕྱིར། །
ཞེས་སོགས་སོ། །
གསུམ་པ་ནི། དེ་ནས་བྱང་ཆུབ་བར་དུ་ནི། །
ཞེས་སོགས་ཏེ། ཆོས་རྣམས་ཐམས་ཅད་དངོས་མེད་པ། །
སེམས་ཀྱིས་བསྒོམས་པ་བྱས་ནས་ཀྱང་། །
ཞེས་པས་སྣོད་བཅུད་སྟོང་ཉིད་དུ་བསྒོམ་པ་བསྟན། ཨ་ལས་ཟླ་བའི་དཀྱིལ་འཁོར་བསམ། །
ཞེས་པས་ནི་གདན་གྱི་ཟླ་བ་བསྟན་ལ། དེའི་འོག་ཏུ་པདྨ་ནི་གླེང་བཞིར་བསྟན་ཟིན་ཏོ། །
རང་གི་ས་བོན་དེ་དབུས་སུ། །
བསམས་ནས་ཞེས་དང་། དམ་ཚིག་གི་ཕྱག་རྒྱ་ཡང་། བསམ་ཞིང་ཞེས་པས་ནི་རྡོ་རྗེ་སེམས་དཔའ་དང་། དཀྱིལ་འཁོར་གྱི་གཙོ་བོ་གང་བསྐྱེད་པ་དེའི་ས་བོན་དང་། དེ་ལས་ཕྱག་མཚན་དུ་གྱུར་པ་བསྟན། དེ་བཞིན་དེ་ཉིད་དུ་ཞེས་པས་ནི་ཕྱག་མཚན་ལ་ས་བོན་གྱིས་མཚན་པ་བསྟན། སྒྲུབ་པ་པོས་ནི་བསྒྱུར་བར་བྱ། །
ལྷ་ཡི་རྣལ་འབྱོར་ཚུལ་དུ་བསྒྱུར། །
ཞེས་པས་ནི་དེ་ལས་ལྷའི་སྐུར་བསྒོམ་པ་བསྟན། དེ་ནས་རང་གི་ས་བོན་དང་། །
ཕྱག་རྒྱས་ཕྱག་རྒྱ་དེ་བྱིན་བརླབ། །
ཅེས་པས་ནི། ཤཱཀ་ཐུབ་ནས་འབྱུང་བའི་སྔགས་དང་ཕྱག་རྒྱས། གནས་གསུམ་བྱིན་གྱིས་བརླབ་པ་བསྟན། ལྟག་འོག་གོ་རིམ་ཇི་བཞིན་དུ། །
སངས་རྒྱས་རྣམས་ཀྱིས་དབང་བསྐུར་རོ། །
ཞེས་པས་གནས་ལྔར་དབང་བསྐུར་བ་བསྟན་ནོ། །
འདི་བདག་བསྐྱེད་ཡིན་པ་ནི། །
དེ་ནས་ང་རྒྱལ་བསྐྱེད་པ་དང་། །
ཞེས་པས་ཤེས་སོ། །
བཞི་པ་ནི། དེ་ནས་ཚངས་པ་ལ་སོགས་པའི་ལྷ་ཆེན་པོ་རྣམས་ཀྱིས་ཞེས་སོགས་སོ། །
གསུམ་པ་ངན་སོང་དུ་སྐྱེ་བ་དང་སྐྱེས་ཟིན་པའི་སྡིག་པ་སྦྱོང་བ་ལ་གཉིས་ཏེ། ལྷ་རྣམས་ཀྱིས་ཞུས་པ་དང་། བཅོམ་ལྡན་འདས་ཀྱིས་གསུངས་པའོ། །
དང་པོ་ནི། དེ་ནས་ལྷ་དེ་དག་གིས་དེ་བཞིན་དུ་ཕྱག་འཚལ་ནས། ཞེས་སོགས་སོ། །
གཉིས་པ་ལ་གཉིས་ཏེ། ཚེ་འདས་ལ་སྦྱང་བ་དང་། ཚེ་ལྡན་ལ་སྦྱང་བའོ། །
དང་པོ་ལ་གསུམ་སྟེ། དབང་བསྐུར་བས་སྡིག་པ་སྦྱོང་བ་དང་། བཟླས་པས་སྦྱང་བ་དང་། སྦྱིན་སྲེག་གིས་སྦྱང་བའོ། །
དང་པོ་ལ་གཉིས་ཏེ། མདོར་བསྟན་པ་དང་། རྒྱས་པར་བཤད་པའོ། །
དང་པོ་ནི། ཀྱེ་ལྷ་ཡི་བུ་རྣམས་དེ་དག་ནི། །
ཞེས་སོགས་སོ། །
གཉིས་པ་ནི། ཀྱེ་ལྷའི་བུ་རྣམས་ངན་སོང་དུ་སྐྱེས་ཟིན་པ་ཞེས་སོགས་ཏེ། མཆོད་རྟེན་དང་རང་གི་ལྷའི་སྐུ་ནི་རུས་པ་ལ་བཏབ་པ་སྟེ། རྟེན་བསྐྱེད་ནས་དབང་བསྐུར་བའོ། །

རིགས་མཐུན་པ་དང་བུ་ལ་སོགས་པ་ནི་རྟེན་བསྐྱེད་དུ་མི་རུང་གི ཚེ་འདས་དེའི་ཆེད་དུ་དེ་དག་ལ་དབང་བསྐུར་བའོ། །
གཉིས་པ་ནི། ལྷའི་བུ་རྣམས་དེའི་མིང་ནས་སྨོས་ཏེ། ཞེས་སོགས་སོ། །
གསུམ་པ་ལ་བཞི་སྟེ། ཞི་བ་དང་། རྒྱས་པ་དང་། དབང་དང་། མངོན་སྤྱོད་དོ། །
དང་པོ་ནི། ལྷ་ཡི་བུ་རྣམས་ཞི་བ་ཡི། །
ཞེས་སོགས་སོ། །
གཉིས་པ་ནི། དེ་ནི་བདེ་འགྲོར་སྐྱེས་ནས་ཀྱང་། །
ཞེས་སོགས་སོ། །
གསུམ་པ་ནི། དེ་ནས་ཕན་ཕྱིར་ངེས་པར་ཡང་། །
ཞེས་སོགས་སོ། །
བཞི་པ་ནི། དེ་ལ་གདོན་རྣམས་གཞོམ་པ་ནི། །
ཞེས་སོགས་ཏེ། མངོན་པར་རྟོགས་པ་རྣམས་ཀུན་རིག་གི་སྐབས་སུ་བསྟན་ཟིན་ནོ། །
གཉིས་པ་ཚེ་ལྡན་ལ་སྦྱང་བ་ནི། གོ་རིམ་འདི་དག་ཉིད་ཀྱིས་ནི། །
ཞེས་སོགས་ཏེ། རོ་བསྲེག་པ་དང་། རུས་བུའི་སཱཙྪ་མ་གཏོགས་པ་སྡིག་སྦྱོང་གི་སྒོ་ཐམས་ཅད་གསོན་པོ་ལ་ཡང་འཇུག་པར་ཤེས་པར་བྱའོ། །
བཞི་པ་རྒྱུད་ཀྱི་ཆེ་བ་བསྟན་པ་ལ་བཞི་སྟེ། རྒྱུད་བྲིས་པའི་ཕན་ཡོན། མངའ་གསོལ་བའི་ཕན་ཡོན། རྒྱུད་བཤད་པའི་ཕན་ཡོན། དཀྱིལ་འཁོར་དུ་ཞུགས་པའི་ཕན་ཡོན་ནོ། །
དང་པོ་ནི། དེ་ནས་ཚངས་པ་ལ་སོགས་པའི་ལྷའི་བུ་རྣམས་ཡིད་མགུ་ནས་ཞེས་སོགས་སོ། །
གཉིས་པ་ནི། གང་གིས་བརྟགས་པའི་རྒྱལ་པོ་འདི་དད་པས་ཞེས་སོགས་སོ། །
གསུམ་པ་ནི། བདག་ཅག་ཚངས་པ་ལ་སོགས་པའི་ལྷ་རྣམས་ཀྱིས་ཞེས་སོགས་སོ། །
བཞི་པ་ནི། བཅོམ་ལྡན་འདས་དཀྱིལ་འཁོར་དུ་ཞུགས་ཏེ། དབང་བསྐུར་བ་གང་ལགས་པ་དེ་དག་ཀྱང་ཞེས་སོགས་སོ། །
བཞི་པ་འཁོར་ལོས་སྒྱུར་བ་ཡོན་ཏན་གྱི་དཀྱིལ་འཁོར་ལ་བཞི་སྟེ། སྔགས་ཀྱི་ཕྲེང་བ་དང་། རྡུལ་ཚོན་གྱི་དཀྱིལ་འཁོར་དུ་སློབ་མར་དབང་བསྐུར་བ་དང་། དངོས་གྲུབ་ཀྱི་ཡེ་ཤེས་དང་། ཕྱག་རྒྱའི་ཡེ་ཤེས་སོ། །
དང་པོ་ནི། དེ་ནས་བཅོམ་ལྡན་འདས་ཕྱག་ན་རྡོ་རྗེས་གསང་སྔགས་དང་། རིག་པ་དང་། ཞེས་སོགས་ཏེ། གཞལ་ཡས་ཁང་གི་ནང་དུ་འཁོར་ལོ་རྩིབས་བཞི་པ་སྔོན་པོའི་ཕྱིར་ལྷ་སྣམ་རིམ་པ་བརྒྱད་བྱས་པའི་དབུས་ཀྱི་པད་ཟླ་ལ། ཨོཾ་བྷྲཱུྃ་དྷྲུྃ་ལས་རྡོ་རྗེ་སེམས་དཔའ་དཀར་པོ་རྡོ་རྗེ་དང་དྲིལ་བུ་འཛིན་པའམ། ཨོཾ་བཛྲ་པཱ་ཎི་ཧྲཱིཿཏ་ཏིཥྚ་ཧཱུྃ་ལས་ཀུན་བཟང་སེར་པོ་རིན་པོ་ཆེའི་སྙེ་མ་འཛིན་པའམ། ཨོཾ་ཧཱུྃ་ཨ་ལས་བདེ་བ་ཆེན་པོ་དམར་པོ་མདའ་གཞུ་འཛིན་པ་གང་མོས་སུ་བསྐྱེད། ཤར་དུ་ཨོཾ་བཛྲ་ཧཱུྃ་ཕཊ་ལས་ཕྱག་ན་རྡོ་རྗེ་དཀར་སེར་རྡོ་རྗེ་དྲིལ་བུ་འཛིན་པ། ལྷོར་ཨོཾ་དྷྲི་ཌ་བཛྲ་ཧཱུྃ་ཕཊ་ལས་རྡོ་རྗེ་རིན་ཆེན་སེར་པོ་རཏྣ་འཛིན་པ། ནུབ་རྩིབས་ལ་ཨོཾ་བཛྲ་ཧཱུྃ་ཧྲཱིཿལས་རྡོ་རྗེ་ཆོས་དམར་སྐྱ་པད་སྡོང་འཛིན་པ། བྱང་དུ་ཨོཾ་བཛྲ་ཧཱུྃ་ཨ་ལས་རྡོ་རྗེ་ལས་ལྗང་སེར་ཕྱག་གཡས་སྣ་ཚོགས་རྡོ་རྗེ་གཡོན་དེས་ཡུ་བ་བྱས་པའི་དྲིལ་བུ་འཛིན་པ། ལྷ་སྣམ་གཉིས་པའི་ཕྱོགས་བཞིར་སེམས་དཔའ་བཅུ་དྲུག་ཀུན་རིག་བཞིན་བསྐྱེད། སྒོ་བ་བཞི་ཡང་བསྐྱེད་དེ་རྩ་བའི་ལྷ་ཉེར་ལྔར་རྩ་སྐྱ་པ་བཞེད་ལ། འཛིམ་པ་རིན་ཤེར་ནི་སྒེག་སོགས་བརྒྱད་ཀྱང་འདོད་པ་ནི་གཞུང་ན་མི་གསལ་ལོ། །
མགྲོན་ཐབས་ཀྱི་ལྷ་ནི། ལྷ་སྣམ་དང་པོ་ལ་སངས་རྒྱས་རབ་བདུན། ཤཱཀ་ཐུབ་དང་བརྒྱད་བྲི་གསུང་ཡང་། ཤཱཀྱ་ཐུབ་པ་ཉིད་བདུན་གྱི་ཁོངས་སུ་གཏོགས་པས་དཔེ་མ་དག་པ་འདྲའོ། །
རྩ་སྐྱ་པ་དང་། འཛིམ་པས་སངས་རྒྱས་རབ་བདུན། རིགས་ལྔ་དང་བཅུ་གཉིས་ཕྱོགས་རེ་རེར་བཀོད། ཤར་དུ་རྣམ་སྣང་མི་བསྐྱོད་པ། རྣམ་གཟིགས་དེས་འགྲེའོ། །
གསུམ་པ་ལ་བསྐལ་བཟང་བཅུ་དྲུག བཞི་པ་ལ་ཉན་ཐོས་བཅུ་དྲུག རང་རྒྱལ་བཅུ་གཉིས། ལྔ་པ་ལ་ལྷ་ཆེན་བརྒྱད། དྲུག་པ་ལ་གཟའ་བརྒྱད་རྒྱུ་སྐར་དང་བཅས་པའོ། །

བདུན་པ་ལ་རྒྱལ་པོ་བཞི་དང་ཀླུ་ཆེན་པོ་བརྒྱད་བྲི། བརྒྱད་པ་ལ་ཕྱོགས་སྐྱོང་བཅུ། གྲྭ་བཞིའི་ཤར་ལྷོ་དམྱལ་བ། སྲིན་པོར་བྱ། རླུང་དུ་ཕག འབྱུང་པོར་རྩངས་པ་རྣམས་སོ། །
གཉིས་པ་ལ་གཉིས་ཏེ། སློབ་དཔོན་གྱི་ལས་དང་། སློབ་མ་གཞུག་ཅིང་དབང་བསྐུར་བའོ། །
དང་པོ་ལ་གཉིས་ཏེ། བྲི་ཞིང་ལྷ་དགོད་པ་ལ་སོགས་པ་དང་། ཞུགས་ཏེ་སྒྲུབ་པའོ། །
དང་པོ་ནི། དེ་ནས་དེ་དག་གི་དཀྱིལ་འཁོར་བཤད་དེ་ཞེས་སོགས་སོ། །
གཉིས་པ་ནི། དེ་ནས་སྔགས་མཁན་ཉིད་ཀྱིས་ནི། །
ཞེས་སོགས་ཏེ། འདིར་སྤྱན་དྲངས་པའི་རྗེས་སུ་སློབ་དཔོན་བདག་ཉིད་འཇུག་ཅིང་དབང་བླང་བ་གསལ་ལོ། །
གཉིས་པ་ལ་གསུམ་སྟེ། སློབ་མའི་མཚན་ཉིད་དང་། གཞུག་ཅིང་དབང་བསྐུར་བ་དངོས་དང་། བླ་མ་ལ་ཡོན་དབུལ་ཞིང་བཀའ་ནོད་པའོ། །
དང་པོ་ནི། སྡོམ་གནས་དམ་ཚིག་ལྡན་པ་དང་། །
ཞེས་སོགས་ཏེ། སློབ་མའི་མཚན་ཉིད་འདི་ནི་གོང་འོག་ཀུན་ཏུ་ཤེས་པར་བྱའོ། །
གཉིས་པ་ནི། སྔགས་འདི་ཡིས། བྱང་ཆུབ་ཏུ་སེམས་བསྐྱེད་ལ། ཞེས་སོགས་ཏེ། ཡེ་ཤེས་དབབ་པའི་སྔགས་ནི་གཞན་དང་ཐུན་མོང་བ་ཡིན་ལ། གཞན་རྣམས་ནི་འདིའི་ཁྱད་ཆོས་སོ། །
གསུམ་པ་ནི། དེ་ནས་བདག་གི་ལུས་ལ་སོགས་པ། །
ཞེས་སོགས་སོ། །
གསུམ་པ་དངོས་གྲུབ་ཀྱི་ཡེ་ཤེས་ལ་གཉིས་ཏེ། མདོར་བསྟན་པ་དང་། རྒྱས་པར་བཤད་པའོ། །
དང་པོ་ནི། དེ་ནས་ལས་ཐམས་ཅད་བྱེད་དུ་གཞུག་ཅིང་ཞེས་སོགས་སོ། །
གཉིས་པ་ལ་གཉིས་ཏེ། རང་དོན་དང་གཞན་དོན་བསྟན་པའོ། །
དང་པོ་ནི། བདེ་བས་བདེ་བ་བསྐྱེད་ན་ནི། །
ཞེས་སོགས་སོ། །
གཉིས་པ་ལ་ལྔ་སྟེ། ཕྲིན་ལས་བཞི་མདོར་བསྟན་པ་དང་། རྒྱས་པར་བཤད་པ་དང་། སེམས་དཔའ་བཅུ་དྲུག་གི་ལས་ཚོགས་དང་། ཕྲིན་ལས་བཞིའི་མཇུག་སྡུད་བསྟན་པ་དང་། འཁོར་གྱིས་ལེགས་སོ་བྱིན་པའོ། །
དང་པོ་ནི། དེ་ནས་ལས་རྣམས་བཤད་བྱ་སྟེ། །
ཞེས་སོགས་སོ། །
གཉིས་པ་ནི། རྡོ་རྗེ་སེམས་དཔའ་བདག་སྒྱུར་ལ། །
ཞེས་སོགས་སོ། །
གསུམ་པ་ནི། འདྲེན་པ་ཀུན་ཏུ་བཟང་པོ་ཡིས། །
ཞེས་སོགས་སོ། །
བཞི་པ་ནི། བཟླས་དང་སྦྱིན་སྲེག་ལས་རྣམས་ཀྱིས། །
ཞེས་སོགས་སོ། །
ལྔ་པ་ནི། དེ་ནས་བཅོམ་ལྡན་འདས་ཕྱག་ན་རྡོ་རྗེ་ལ་ཕྱག་འཚལ་ནས་ཞེས་སོགས་སོ། །
བཞི་པ་ཕྱག་རྒྱའི་ཡེ་ཤེས་ལ་བསླབ་པ་ལ་གཉིས་ཏེ། མདོར་བསྟན་པ་དང་། རྒྱས་པར་བཤད་པའོ། །
དང་པོ་ནི། དེ་ནས་བཅོམ་ལྡན་འདས་ཞེས་སོགས་སོ། །
གཉིས་པ་ལ་གསུམ་སྟེ། ལག་པ་བྱིན་གྱིས་བརླབ་པ་དང་། ཕྱག་རྒྱ་བཅིང་ཐབས་དངོས་དང་། ཞར་ལས་བྱུང་བ་སྔགས་བསྟན་པའོ། །
དང་པོ་ནི། ལག་པ་གཉིས་མདུན་དུ་བཞག་ལ་ཞེས་སོགས་ཏེ། དེ་བཞིན་གཤེགས་པ་རྣམས་ཡིན་པར་མོས་པ་བསྐྱེད་དེ་ཞེས་པ་ཡན་ཆད་ཀྱིས་ལག་པ་བྱིན་གྱིས་བརླབ་པ་བསྟན། ཆོས་ཐམས་ཅད་གཅིག་ལ་གཅིག་འདྲེས་པ་དང་། ཞེས་པས་གཟུགས་བརྙན་གྱི་སྦྱོར་བ་བསྟན་ཏེ། ཨ་ནུ་ནྱ། ཞེས་པ་བོད་སྐད་དུ་བསྒྱུར་བ་ལ་ཆོས་ཐམས་ཅད་གཅིག་ལ་གཅིག་འདྲེས་པ་ཞེས་འབྱུང་བའི་ཕྱིར་རོ། །
བདག་དང་ཡང་རྗེས་སུ་མཐུན་པར་བྱ་སྟེ། ཞེས་པས་ནི་བདག་བསྐྱེད་དངོས་བསྟན་ནམ་སྙམ། རྩ་སྐྱ་པས་ནི་དེ་གཉིས་ཆར་གྱིས་གཟུགས་བརྙན་གྱི་སྦྱོར་བ་དང་། རྡོ་རྗེ་རྩེ་མོ་ནས་བཤད་པའི་སྡིག་པ་དྲལ་བ་དང་། ཡེ་ཤེས་དབབ་ཅིང་བརྟན་པ་རྣམས་གསུངས་སོ། །
གཉིས་པ་ནི། ལག་པ་གཉིས་པདྨ་འདྲ་བར་སྦྱར་བར་བྱས་ནས། ཞེས་སོགས་སོ། །
གསུམ་པ་ནི། ས་བཅུ་དྲུག བ་བཅུ་དྲུག ཛ་བཅུ་དྲུག ཏྭ་བཅུ་དྲུག་རྣམས་སོ་སོར་སྦྱར་ན་བཛྲ་སཏྭ་འབྱུང་ལ། ཧཱུྃ་ལ་སོགས་པའི་ས་བོན་བཅུ་དྲུག་དང་སྦྱར་བའི་ཚེ། བཛྲ་ས་ཏྭ་ཧཱུྃ་བཛྲ་ས་ཏྭ་ཛཿལ་སོགས་པ་བཅུ་དྲུག་ཏུ་འགྱུར་བ་ནི་སེམས་དཔའ་བཅུ་དྲུག་གི་སྙིང་པོ་དང་། འབྱིན་སྔགས་སུ་རྩ་སྐྱ་པ་བཞེད་ལ། རྗེ་བཙུན་གྱིས་སེམས་དཔའ་བཅུ་དྲུག་གི་ཞལ་ཕྱག་དེ་ཉིད་འདུས་པ་ལྟར་བྱ་དགོས་པས། སྔགས་ཀྱང་དེ་ཉིད་འདུས་པ་ལྟར་བྱ་དགོས་པར་དགོངས་ནས་གཞན་ཕན་འོད་ཟེར་དུ་དེ་ལྟར་གསུངས་ལ། འདིར་བཛྲ་སཏྭ་ཧཱུྃ་ཞེས་པ་ལ་སོགས་པ་ཡི་གེ་ལྔའི་མཐའ་བརྟེན་དུ་ཤམ་ཊ་དང་། གྷུ་དང་། ཧོཿཏཾ་དང་། ཁ་ཊཱཾ་རྣམས་སྦྱར་བའི་ཚེ་ལས་བཞིའི་རོལ་མོ་བརྡུང་བའི་སྔགས་སུ་བཞེད་དོ། །

ཡུམ་བཞིའི་སྔགས་ཀུན་རིག་གི་གནས་སྐབས་སུ་སྦྱར་དགོས་པ་ལ་བལྟས་ན་སྔ་མ་རྣམས་སེམས་དཔའ་བཅུ་དྲུག་གི་བཟླས་སྔགས་སུ་བྱས་ཀྱང་ཉེས་པ་མེད་དམ་སྙམ་མོ། །
ལྔ་པ་མེ་ལྟར་འབར་བའི་ཕྲིན་ལས་ཀྱི་དཀྱིལ་འཁོར་ལ་གཉིས་ཏེ། ལྷ་རྣམས་ཀྱིས་ཞུས་པ་དང་། ཕྱག་ན་རྡོ་རྗེས་བཤད་པའོ། །
དང་པོ་ནི། དེ་ནས་ལྷ་རྣམས་ཀུན་མགུ་ནས། །
ཞེས་སོགས་སོ། །
གཉིས་པ་ལ་བཞི་སྟེ། སྔགས་ཀྱི་ཕྲེང་བ་དང་། རྡུལ་ཚོན་གྱི་དཀྱིལ་འཁོར་དུ་སློབ་མར་དབང་བསྐུར་བ་དང་། སྒྲུབ་པ་དང་། ཕྲིན་ལས་བསྟན་པའོ། །
དང་པོ་ནི། དེ་ནས་བཅོམ་ལྡན་འདས་ཕྱག་ན་རྡོ་རྗེས། རང་གི་སྐུ་ཞི་བ་དེ་བོར་ཏེ་རྡོ་རྗེ་སེམས་དཔའ་ཁྲོ་བོ་མེ་ཉི་མ་ཞེས་བྱ་བའི་སྐུར་ཞུགས་ནས་ཞེས་སོགས་སོ། །
འདིས་ཕྱག་ན་རྡོ་རྗེ་འཇིག་རྟེན་གསུམ་རྒྱལ་དུ་བསྒྱུར་ནས། ཨོཾ་བཛྲ་སཏྭ་ཀྲོ་དྷ་སོགས་ཀྱི་སྔགས་ཕྱུང་བར་གསུངས་པས་སྲུང་འཁོར་བསྡུས་པའི་སྐབས་སུ་འདི་ལྟར་ཉམས་སུ་ལེན་པ་ནི་རྒྱུད་ཀྱི་དགོངས་པ་བླ་ན་མེད་པའོ། །
དཀྱིལ་འཁོར་སྒྲུབ་ཚུལ་ནི། འཁོར་ལོ་རྩིབས་བཅུ་གཉིས་པ་རྩིབས་རྟེན་དང་བཅས་པའི་དབུས་ཀྱི་པད་ཉི་ལ། བཛྲ་སཏྭ་ཀྲོ་དྷ་སོགས་ཀྱིས་འཇིག་རྟེན་གསུམ་རྒྱལ་བསྐྱེད་དེ། ཤར་རྩིབས་སུ་ཨོཾ་ཏྲཻ་ལོ་ཀ་ཀ་ར་ཧཱུྃ་ཕཊ་ལས་འཇིག་རྟེན་གསུམ་སྣང་། ལྷོར་ཨོཾ་ཏྲཻ་ལོ་ཀ་ད་མ་ཀ་ཧཱུྃ་ཕཊ་ལས་གསུམ་འདུལ། ནུབ་ཏུ་ཨོཾ་ཏྲཻ་ལོ་ཀ་ན་ཤཱ་ཡ་ཧཱུྃ་ཕཊ་ལས་གསུམ་འཇིག བྱང་དུ་ཨོཾ་ཏྲཻ་ལོ་ཀ་བན་དྷ་ཧཱུྃ་ཕཊ་ལས་གསུམ་འཆིང་། དེ་བཞིའི་གཡས་རྩིབས་ལ་རིམ་པར་ཨོཾ་ཨ་མྲྀ་ཏེ་ཧཱུྃ་ཕཊ་ལས་དབང་ལྡན་དུ་བདུད་རྩི་འཁྱིལ་པ། ཨོཾ་ཀ་ལ་དཎྜ་ཧཱུྃ་ཕཊ་ལས་མེ་རུ་དབྱུག་སྔོན་ཅན། ཨོཾ་ཀ་ནི་དུ་ནི་ཧཱུྃ་ཕཊ་ལས་སྲིན་པོར་མི་གཡོ་བ། ཨོཾ་ཧྲཱིཿཏྲི་ཧཱུྃ་ཕཊ་ལས་རླུང་དུ་རྟ་མགྲིན། གཡོན་རྩིབས་ལ་རིམ་པར་ཨོཾ་ཀ་ལ་རཀྵ་སཱི་ཧཱུྃ་ཕཊ་ལས་དུས་ཀྱི་བདུག་པ་མ། ཨོཾ་ཀ་ལ་དན་ཏི་དུན་ཏི་ཧཱུྃ་ཕཊ་ལས་སྲིན་པོར་མེ་ཏོག་མ། ཨོཾ་ཀ་ལ་རཀྵི་ཧཱུྃ་ཕཊ་ལས་རླུང་དུ་མར་མེ་མ། ཨོཾ་ཀ་ལ་ཡཀྵ་ཧཱུྃ་ཕཊ་ལས་བྱང་ཤར་དུ་དུས་ཀྱི་གནོད་སྦྱིན་མོའོ། །
ཞེས་རྩ་སྐྱ་པས་བཞེད་ལ། རྗེ་བཙུན་གྱིས་དེ་བཞི་རིམ་པ་བཞིན། དུས་ཀྱི་སྲིན་མོ། དུས་ཀྱི་དབྱུག་པ་མ། དུས་ཀྱི་མཚན་མོ། དུས་ཀྱི་གནོད་སྦྱིན་མོར་བཞེད་དེ་སྔགས་དོན་ལ་དེ་ཉིད་གསལ་ལོ། །
ཨོཾ་ཀ་ལ་ཨཾ་ཀུ་ཤ་ཧཱུྃ་ཕཊ་ལས་ཤར་སྒོར་ལྕགས་ཀྱུ། ཨོཾ་ཀ་ལ་པཱ་ཤ་ཧཱུྃ་ཕཊ་ལས་ལྷོ་སྒོར་ཞགས་པ། ཨོཾ་ཀ་ལ་བན་དྷ་ཧཱུྃ་ཕཊ་ལས་ནུབ་སྒོར་ལྕགས་སྒྲོག ཨོཾ་ཀ་ལ་རཀྵ་ཧཱུྃ་ཕཊ་ལས་བྱང་སྒོར་དུས་ཀྱི་འབེབས་པ་སྟེ། དེ་རྣམས་ཐམས་ཅད་སྐུ་མདོག་སྔོ་ནག་ཞལ་ཕྱག་མཐའ་ཡས་པ་ཁྲོ་བོའི་རྒྱན་ཐམས་ཅད་ཀྱིས་བརྒྱན་ཅིང་། དབང་ཕྱུག་ཆེན་པོ་ལ་སོགས་པའི་རོའི་གདན་ལ་ཞབས་གཡོན་བརྐྱང་ཞིང་གཡས་བསྐུམ་སྟེ། གྲི་གུག་དང་ཐོད་པ་ལ་སོགས་པའི་མཚོན་ཆས་རྒྱུ་མ་དྲངས་ནས་ཞལ་དུ་གསོལ་བའོ། །
གཉིས་པ་ལ་གཉིས་ཏེ། སློབ་དཔོན་གྱི་ལས་དང་། སློབ་མ་གཞུག་ཅིང་དབང་བསྐུར་བའོ། །
དང་པོ་ལ་གཉིས་ཏེ། བྲི་ཞིང་ལྷ་དགོད་པ་ལ་སོགས་པ་དང་། ཞུགས་ཏེ་སྒྲུབ་པའོ། །
དང་པོ་ནི། དེ་ནས་དཀྱིལ་འཁོར་མི་བཟད་པ། །
ཞེས་སོགས་ཏེ་སྔར་གྱི་རྡོ་རྗེ་སེམས་དཔའི་སྐུར་ཞུགས་ནས་ཞེས་པ་ཁྲོ་བོ་ཡིན་པ་གཞུང་འདིས་ཤེས་སོ། །
གཉིས་པ་ནི། དེ་ནས་སློབ་དཔོན་བདག་ཉིད་ཅེས་སོགས་སོ། །
གཉིས་པ་ནི། དེ་ནས་སློབ་མ་བསྡུས་ནས་ཞེས་སོགས་ཏེ། སྔགས་བརྒྱཾད་ནི་རིམ་པ་ལྟར་དཀྱིལ་འཁོར་དུ་འཇུག་པ་དང་། དམ་ལ་གཞག་པ་དང་། ཕྲེང་བ་དོར་བ་དང་། མིག་དབྱེ་བ་དང་། དཀྱིལ་འཁོར་བསྟན་པ་དང་། དམ་ཚིག་བརྟན་པར་བྱེད་པ་དང་། ཆུའི་དབང་བསྐུར་བའི་སྔགས་ཡིན་ལ། དེ་བཞིན་དུ་དབང་བསྐུར་བར་བྱའོ། །

ཞེས་པས་ནི་དབང་བསྐུར་ལྷག་མ་རྣམས་བསྟན་ནོ། །
གསུམ་པ་ནི། དེ་ནས་དེ་དག་གི་སྒྲུབ་པ་བཤད་དེ་ཞེས་སོགས་སོ། །
བཞི་པ་ལ་གསུམ་སྟེ། ཞི་བ་དང་། རྒྱས་པ་དང་། དབང་ངོ་། །
དང་པོ་ལ་བཅུ་སྟེ། ཐབ་ཁུང་དང་བཅས་པའི་དཀྱིལ་འཁོར་བྲི་བ་དང་། མཆོད་པའི་རྫས་དགོད་པ་དང་། ཕྱོགས་ཀྱི་ཤིས་པ་སྔོན་དུ་སོང་ནས་ལྷའི་རྣལ་འབྱོར་དང་། སྒྲུབ་པ་པོའི་ཆས་དང་བསྲེག་རྫས་ཀྱི་ཁྱད་པར་དང་། ཡམ་ཤིང་དང་བུ་ཤིང་གི་ཁྱད་པར་དང་། བུ་ཤིང་ལ་མེ་སྦར་བ་སྔོན་དུ་སོང་ནས་མེ་ལྷའི་ཁྱད་པར་བསྟན་པ་དང་། མེ་ལྷ་དང་། ཡེ་ཤེས་ཀྱི་ལྷ་ལ་སྦྱིན་སྲེག་བྱ་བ་དངོས་དང་། བསྒྲུབ་བྱ་ལ་བསྲུང་བ་དང་། གཤེགས་སུ་གསོལ་བའི་ཆོ་ག་དང་། མ་གྲུབ་ན་བསྐྱར་བའི་ཆོ་ག་བསྟན་པའོ། །
དང་པོ་ནི། དེ་ནས་ཁུང་བུ་གསུམ་ལ་རྣམ་གཅིག་ནི། །
ཞེས་སོགས་སོ། །
གཉིས་པ་ནི། དྲི་ཞིམ་ཆུས་བཀང་མདོག་འོད་དཀར་གྱུར་ལ། །
ཞེས་སོགས་སོ། །
གསུམ་པ་ནི། ཁ་ནི་ཤར་ཕྱོགས་བལྟས་ཏེ་སྦྱིན་སྲེག་བྱ། །
ཞེས་སོགས་སོ། །
བཞི་པ་ནི། གོས་ལ་སོགས་པ་ཕྲེང་བ་དཀར་གྱིས་བརྒྱན། །
ཞེས་སོགས་སོ། །
ལྔ་པ་ནི། འདབ་བདུན་འབྲས་བུ་མེ་ཏོག་རྣམས། །
ཞེས་སོགས་སོ། །
དྲུག་པ་ནི། བུད་ཤིང་དེ་ལས་བྱུང་བའི་མེ། །
ཞེས་སོགས་སོ། །
བདུན་པ་ནི། དེ་ནས་དེ་ལྟར་བསམས་ནས་ཀྱང་། །
ཞེས་སོགས་སོ། །
བརྒྱད་པ་ནི། དེ་ཡི་ལུས་ལ་དབང་བསྐུར་ཞིང་། །
ཞེས་སོགས་སོ། །
དགུ་པ་ནི། མཇུག་ཏུ་མངོན་པར་མཆོད་ནས་ནི། །
ཞེས་སོགས་སོ། །
བཅུ་པ་ནི། ཅི་སྟེ་དེ་ནི་སྡིག་ཅན་ནམ། །
ཞེས་སོགས་སོ། །
གཉིས་པ་རྒྱས་པ་ལ་བཅུ་གཅིག་སྟེ། སྦྱིན་སྲེག་གི་གནས་དང་། ཐབ་དང་དཀྱིལ་འཁོར་བྲི་བ་དང་། མཆོད་པའི་རྫས་དགོད་པ་དང་། སྒྲུབ་པའི་ཆོས་དང་ཕྱོགས་ཀྱི་ཤིས་པ་སྔོན་དུ་སོང་བས་ལྷའི་རྣལ་འབྱོར་བྱ་བ་དང་། ཏིང་ངེ་འཛིན་དང་བཟླས་བརྗོད་ཀྱི་ཁྱད་པར་དང་། མཆོད་པ་དང་། ཡམ་ཤིང་དང་བུད་ཤིང་གི་ཁྱད་པར་དང་། བསྲེག་རྫས་ཀྱི་ཁྱད་པར་དང་། མེ་ལྷ་ལ་སྦྱིན་སྲེག་བྱ་བ་དང་། ཡེ་ཤེས་ཀྱི་ལྷ་ལ་སྦྱིན་སྲེག་བྱ་བ་དང་དབང་བསྐུར་བ་དང་། བསྲུང་བའོ། །
དང་པོ་ནི། ད་ནི་རྒྱས་པའི་ལས་བཤད་དེ། །
ཞེས་སོགས་སོ། །
གཉིས་པ་ནི། ཁྲུ་དོའམ་ཡང་ན་ཁྲུ་བཞི་པའམ། །
ཞེས་སོགས་སོ། །
གསུམ་པ་ནི། བུམ་པ་ཁ་དོག་གསེར་འདྲ་ཞིང་། །
ཞེས་སོགས་སོ། །
བཞི་པ་ནི། བདག་ཉིད་གོས་དང་རྒྱན་རྣམས་དང་། །
ཞེས་སོགས་སོ། །
ལྔ་པ་ནི། ལྷ་ཡི་ཡིད་བཞིན་ནོར་རྒྱལ་མཚན། །
ཞེས་སོགས་སོ། །
དྲུག་པ་ནི། དུང་དང་པི་ཝཾ་ཅང་ཏེའུ་དང་། །
ཞེས་སོགས་སོ། །
བདུན་པ་ནི། ཐབ་ཁུང་ཁྱད་པར་ཉིད་ལས་ཀྱང་། །
ཞེས་སོགས་སོ། །
བརྒྱད་པ་ནི། འབྲུ་རྣམས་ཐམས་ཅད་འབྱོར་པ་དང་། །
ཞེས་སོགས་སོ། །
དགུ་པ་ནི། མེ་ལྷ་གསེར་དང་འདྲ་བ་ལ། །
ཞེས་སོགས་སོ། །
བཅུ་པ་ནི། དེ་ཡི་ལུས་ལ་ཁྲོ་རྒྱལ་པོ། །
ཞེས་སོགས་སོ། །
བཅུ་གཅིག་པ་ནི། དེ་ནས་མཇུག་ཏུ་འོད་ཟེར་གྱིས། །
ཞེས་སོགས་སོ། །
གསུམ་པ་དབང་ལ་བཅུ་གསུམ་སྟེ། ལྷ་དང་བསམ་པ་བསྟན་པ་དང་། གནས་དང་ཐབ་ཁུང་གི་ཁྱད་པར་དང་། ཡམ་ཤིང་དང་བུད་ཤིང་བསྟན་པ་དང་། བསྲེག་པའི་རྫས་དང་། ཐབ་ཁུང་ལ་བྱུག་པ་བྱ་ཞིང་མཚན་མ་དྲི་བ་དང་། མཆོད་པ་དང་། སྒྲུབ་པ་པོའི་ཆས་གོས་སྔོན་དུ་སོང་ནས་ཕྱོགས་དང་དུས་ཀྱི་ཤིས་པ་དང་། ཏིང་ངེ་འཛིན་གྱི་ཁྱད་པར་དང་། སྦྱིན་སྲེག་གི་མེ་ལྷའི་ཁྱད་པར་དང་། སྦྱིན་སྲེག་གི་མེ་ལྷའི་ཕན་ཡོན་དང་། བསྲུང་བ་དང་། གཤེགས་སུ་གསོལ་ཞིང་རང་ལ་བསྲུང་བའོ། །

དང་པོ་ནི། དབང་ནི་ཞེས་སོགས་སོ། །
གཉིས་པ་ནི། ཕྱོགས་དང་མཐུན་པའི་ས་ཕྱོགས་སམ། །
ཞེས་སོགས་སོ། །
གསུམ་པ་ནི། དེར་ནི་སྟེགས་བུ་ཁྲུ་བརྒྱད་པ། །
ཞེས་སོགས་སོ། །
བཞི་པ་ནི། ཐ་མ་མཆོག་གི་ཁྱད་པར་ལས། །
ཞེས་སོགས་སོ། །
ལྔ་པ་ནི། མེ་ཏོག་འབྲས་བུ་དམར་པོའམ། །
ཞེས་སོགས་སོ། །
དྲུག་པ་ནི། དེ་ནས་ཐབ་ཁུང་དམར་པོ་ལ། །
ཞེས་སོགས་སོ། །
བདུན་པ་ནི། མེ་ཏོག་དམར་པོ་ལ་སོགས་པས། །
ཞེས་སོགས་སོ། །
བརྒྱད་པ་ནི། དཔལ་ལྡན་གོས་དང་ཕྲེང་བ་དང་། །
ཞེས་སོགས་སོ། །
དགུ་པ་ནི། པདྨ་དམར་པོའི་གདན་བསམས་ལ། །
ཞེས་སོགས་སོ། །
བཅུ་པ་ནི། མདའ་དང་གཞུ་ཐོགས་དེ་བཞིན་དུ། །
ཞེས་སོགས་སོ། །
བཅུ་གཅིག་པ་ནི། ལས་བྱེད་པ་ནི་གང་ཡིན་པ། །
ཞེས་སོགས་སོ། །
བཅུ་གཉིས་པ་ནི། ལས་རྣམས་ཟིན་པར་གྱུར་པ་དང་། །
ཞེས་སོགས་སོ། །
བཅུ་གསུམ་པ་ནི། དེ་ནས་རྡོ་རྗེ་འདོད་པ་ཡིས། །
ཞེས་སོགས་སོ། །
བཞི་པ་རྗེས་སུ་ཡི་རང་བ་ལ་བདུན་ཏེ། གང་གིས་བསྟོད་པ་དང་། མཆོད་པ་དང་། བསྟོད་པའི་ཡུལ་དང་། བསམ་པ་དང་། བསྟོད་པའི་ཚིག་དང་། བསྟོད་པའི་ཕན་ཡོན་དང་། རྗེས་སུ་ཡི་རང་བ་དངོས་སོ། །
དང་པོ་ནི། དེ་ནས་བརྒྱ་བྱིན་ཚངས་སོགས་ལྷ། །
ཞེས་སོགས་སོ། །
གཉིས་པ་ནི། ཡང་དང་ཡང་དུ་སྟེ་ཞེས་སོགས་སོ། །
གསུམ་པ་ནི། ཕྱག་ན་རྡོ་རྗེ་རྒྱལ་སྤྱན་ལ། །
ཞེས་པའོ། །
བཞི་པ་ནི། དགའ་བའི་བསམ་པས་བསྟོད་བྱེད་པ། །
ཞེས་སོགས་སོ། །
ལྔ་པ་ནི། སེམས་དཔའ་བཅུ་དྲུག་གི་སྒོ་ནས་མཚན་བརྒྱ་རྩ་བརྒྱད་དུ་སྦྱར་བ་ལ། དང་པོ་རྡོ་རྗེ་སེམས་དཔའི་སྒོ་ནས་མཚན་བཅུ་ནི། སངས་རྒྱས་ཀུན་པས་སྔར་སངས་རྒྱས། །
ཞེས་སོགས་སོ། །
རྡོ་རྗེ་རྒྱལ་པོའི་སྒོ་ནས་མཚན་བརྒྱད་ནི། རྡོ་རྗེ་ཡན་ལག་སོགས་སོ། །
རྡོ་རྗེ་ཆགས་པའི་སྒོ་ནས་མཚན་བརྒྱད་ནི། ཕྱག་ན་རྡོ་རྗེ་སོགས་སོ། །
རྡོ་རྗེ་ལེགས་པའི་སྒོ་ནས་མཚན་བརྒྱད་ནི། རྡོ་རྗེ་པདྨ་སོགས་སོ། །
རྡོ་རྗེ་ལས་ཀྱི་སྒོ་ནས་མཚན་དྲུག་ནི། རྡོ་རྗེ་རྒྱུ་སོགས་སོ། །
རྡོ་རྗེ་སྲུང་བའི་སྒོ་ནས་མཚན་བརྒྱད་ནི། རྡོ་རྗེ་འཇིགས་པ་སོགས་སོ། །
རྡོ་རྗེ་གནོད་སྦྱིན་གྱི་སྒོ་ནས་མཚན་དགུ་ནི། རྡོ་རྗེ་གནོད་སྦྱིན་སོགས་སོ། །
རྡོ་རྗེ་ཁུ་ཚུར་གྱི་སྒོ་ནས་མཚན་བདུན་ནི། བསྒྲུབ་དཀའ་སོགས་སོ། །
རྡོ་རྗེ་རིན་ཆེན་གྱི་སྒོ་ནས་མཚན་དྲུག་ནི། འོད་སྟུག་པ་ནི་ཞེས་སོགས་སོ། །
རྡོ་རྗེ་རྒྱལ་མཚན་གྱི་སྒོ་ནས་མཚན་དྲུག་ནི། རྡོ་རྗེ་རྒྱལ་མཚན་སོགས་སོ། །
རྡོ་རྗེ་གཟི་བརྗིད་ཀྱི་སྒོ་ནས་མཚན་དྲུག་ནི། སྒྲ་ཆེན་ཞིང་ནི་སོགས་སོ། །
རྡོ་རྗེ་བཞད་པའི་སྒོ་ནས་མཚན་དྲུག་ནི། གློག་བཞིན་སོགས་སོ། །
རྡོ་རྗེ་ཆོས་ཀྱི་སྒོ་ནས་མཚན་བདུན་ནི། སྤྱན་དམར་སོགས་སོ། །
རྡོ་རྗེ་རྣོན་པོའི་སྒོ་ནས་མཚན་ལྔ་ནི། འཁྱིལ་ཞིང་སོགས་སོ། །
རྡོ་རྗེ་འཁོར་ལོའི་སྒོ་ནས་མཚན་བཞི་ནི། འདོད་ཆགས་ཞེ་སྡང་སྲིད་མཐར་མཛད། །
སོགས་སོ། །
རྡོ་རྗེ་སྨྲ་བའི་སྒོ་ནས་མཚན་བཞི་ནི། སྲིད་དང་སྲིད་མིན་རྣམ་སྦྱོང་བ། །
སོགས་སོ། །
དེ་ལྟར་མཚན་བརྒྱ་རྩ་བརྒྱད་པོ་སུ་ལ་ལྡན་ན། རྡོ་རྗེ་རབ་སྐྱེས་རྡོ་རྗེ་སེམས། །
སོགས་སོ། །
དྲུག་པ་ནི། གང་གིས་འདི་བྲིས་བཀླགས་གྱུར་ཏམ། །
སོགས་སོ། །
བདུན་པ་ནི། བཅོམ་ལྡན་འདས་ཀྱིས་བཀའ་སྩལ་པ། །
སོགས་སོ། །
བརྟག་པ་ཕྱི་མའི་ཚིག་དོན་རྒྱས་པར་གཞན་དུ་འཆད་པར་འགྱུར་རོ། །
རྫོགས་སངས་རྒྱས་དང་མཛད་པ་མཚུངས་པའི་རྒྱུད་རྒྱལ་འདི། །

