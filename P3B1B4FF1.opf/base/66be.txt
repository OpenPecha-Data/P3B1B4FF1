༄༅། །
དཔལ་འཁོར་ལོ་བདེ་མཆོག་ལཱུ་ཧི་པའི་རྣམ་བཤད་དཔག་བསམ་ལྗོན་པ་བཞུགས་སོ།། དཔལ་འཁོར་ལོ་བདེ་མཆོག་ལཱུ་ཧི་པའི་ལུགས་ཀྱི་བསྐྱེད་པའི་རིམ་པའི་རྣམ་པར་བཤད་པ་འདོད་དགུ་སྦྱིན་པའི་དཔག་བསམ་ལྗོན་པ་ཞེས་བྱ་བ། བླ་མ་དང་ལྷག་པའི་ལྷ་མཆོག་མགོན་པོ་འཇམ་པའི་དབྱངས་ལ་ཕྱག་འཚལ་ལོ། །
སྨྲ་བ་ཀུན་གྱི་གཙུག་གི་རྒྱན་གྱུར་ཅིང་། །
འགྲོ་ལ་དགའ་བདེའི་དཔལ་འབྱོར་འབྱུང་བའི་གཞི། །
དགོས་འདོད་བཟང་པོ་འབད་མེད་སྩོལ་མཛད་པ། །
འདྲེན་མཆོག་དབང་གི་རྒྱལ་པོ་ལ་ཕྱག་འཚལ། །
རྒྱུད་སྡེ་དྲུག་པའི་རྩ་བཤད་གཞུང་འགྲེལ་བཅས། །
ཕ་ན་ཕིམ་གུའི་མན་ངག་ལས་བྱུང་བའི། །
སྨིན་ལམ་བཟང་པོ་གཏམས་མཛད་དྲིན་ཅན་རྗེ། །
སེམས་དཔའ་ཆེན་པོར་གྲགས་ལ་མགོས་ཕྱག་འཚལ། །
ཆུ་ཀླུང་སྟོང་གི་མདངས་འོད་ཆགས་པའི་སྐུ་མཆོག་ཡོན་ཏན་རིན་ཆེན་བྱེ་བས་གཏམས། །
ཐུགས་རྗེའི་རླུང་གིས་བསྐུལ་བས་ཟེགས་མ་འཐོར་བའི་རུས་ཕྲེང་དཀར་པོའི་ཆལ་ཆིལ་ཅན། །
རྦ་རླབས་དུ་མ་ཕྱོགས་སུ་འཁྲིགས་པའི་ཕྱག་དང་ཞབས་ཀྱིས་རྣམ་འགྱུར་ཅི་ཡང་སྟོན། །
དྲེགས་ལྡན་ཕོ་མོའི་དབང་ཆེན་ལས་བྱུང་དངོས་གྲུབ་རྒྱ་མཚོ་ཧེ་རུ་ཀས་སྐྱོངས་ཤིག །བདུད་དཔུང་བྱེ་བས་ལྟ་བར་མི་བཟོད་པའི། །
ཡེ་ཤེས་མེ་དཔུང་མཆོག་གི་ས་བརྙེས་ནས། །
ས་བདག་དཔུང་བཅས་རེངས་པའི་ལྟ་སྟངས་ཀྱིས། །
རྗེས་སུ་འཛིན་མཛད་གྲུབ་པའི་དབང་ཕྱུག་རྒྱལ། །
གང་ཞིག་རྡོ་རྗེ་རྣལ་འབྱོར་མས་བཟུང་བས། །
གསང་ཆེན་བསྟན་པ་རྒྱས་མཛད་ནཱ་རོ་པ། །
སློབ་བཤད་འཛིན་པའི་སློབ་མའི་ཚོགས་བཅས་ལ། །
སྙིང་པོ་མཆོག་གི་བར་དུ་བདག་སྐྱབས་མཆི། །
འཛམ་བུ་ལྗོན་པའི་ངོས་ལ་འཕྱངས་བ་ཡི། །
འབྲས་བུའི་མཆོག་ལྟར་དམ་ཆོས་མངར་བའི་རོས། །
སྙིགས་དུས་སྐལ་ལྡན་འགྲོ་རྣམས་ཚིམ་མཛད་པ། །
ས་སྐྱའི་རྗེ་བཙུན་མཆོག་རྣམས་སྤྱི་བོས་མཆོད། །
རྒྱུད་སྡེའི་རྩ་བ་རབ་བརྟན་དཔལ་ལྡན་མངོན་པར་རྟོགས་པའི་རིན་ཆེན་ལྗོན། །
ཡང་དག་བརྒྱུད་པའི་མན་ངག་པད་དཀར་ཕྲེང་བས་ལེགས་མཛེས་གཞུང་འགྲེལ་གྱི། །
སྣ་ཚོགས་ཡལ་ག་ལམ་བཟང་འབྲས་བུས་སྤུད་པའི་རྣམ་རོལ་དུ་མ་ཡི། །
ཐུན་མོང་མཆོག་གི་འདོད་དགུ་སྦྱིན་པའི་དཔག་བསམ་ལྗོན་པ་བྲི་བར་བྱ། ༈ །འདིར་དཔྱོད་པ་དང་ལྡན་པའི་སྐྱེས་བུ་གང་དག་བྱ་བ་གང་ཞིག་ལ་འཇུག་པ་ན། ཐོག་མར་བྱ་བའི་འབྲས་བུ་ངེས་པར་བྱས་ནས་འཇུག་པ་ཡིན་པའི་ཕྱིར་ན་འདིར་ཡང་བྱ་བའི་འབྲས་བུ་གང་ཞེ་ན། ཨ་བྷི་དྷ་ན་ལས། རྡོ་རྗེའི་ས་ནི་བཅུ་གསུམ་པ། །
ཞེས་གསུངས་པ་ལྟར། ས་བཅུ་གསུམ་པས་བསྡུས་པའི་ཕྱག་ཆེན་མཆོག་གི་དངོས་གྲུབ་ནི་མཐར་ཐུག་གི་འབྲས་བུ་ཡིན་ཞིང་། འདི་སྒྲུབ་པར་བྱེད་པའི་ཐབས། རྣལ་འབྱོར་ཆེན་པོའི་རྒྱུད་སྡེ་རྣམས་ལས། དབང་བཞི་དང་རིམ་པ་གཉིས་སུ་གསུངས་པར་འདྲ་ཡང་ནང་སེལ་གྱི་དབྱེ་བ། གདུལ་བྱ་སོ་སོའི་བློ་ལ་ལྟོས་ནས། རྒྱུད་སྡེ་སོ་སོའི་དགོངས་པ་མི་འདྲ་བ་བསམ་གྱིས་མི་ཁྱབ་པ་ཞིག་འབྱུང་བ་ལས། འདིར་བདེ་མཆོག་གསང་མཐའི་ལུགས་ཀྱི་རིམ་པ་གཉིས་ཡན་ལག་དང་བཅས་པ་སྟོན་པ། རྣལ་འབྱོར་དབང་ཕྱུག་ལཱུ་ཧི་པས་མཛད་པའི་དཔལ་མངོན་པར་རྟོགས་པ་ཞེས་བྱ་བ་ནི་གང་བཤད་པར་བྱ་བའི་ཆོས་སོ། །
འདི་ལ་བཤད་པའི་སྔོན་དུ་འགྲོ་བ་རྣམ་པ་དྲུག་དགོས་པ་ནི་འཁོར་ལོ་བདེ་མཆོག་གི་ཆོས་འབྱུང་དུ་རྒྱས་པར་བཤད་ཟིན་པས་དེར་བལྟ་བར་བྱ་ཞིང་། འདིར་ཉེ་བར་མཁོ་བའི་སྔོན་འགྲོ་དང་བཅས་པ་ནི། དོན་ཚན་བཞིས་རྟོགས་པར་བྱ་སྟེ། མཛད་པ་པོ་སློབ་དཔོན་གྱི་ཆེ་བ་བརྒྱུད་པ་དང་བཅས་པ། དེས་མངོན་རྟོགས་ཇི་ལྟར་མཛད་པའི་ཚུལ་ཞར་བྱུང་དང་བཅས་པ། བརྩམ་བྱའི་བསྟན་བཅོས་འཕྲོས་དོན་དང་བཅས་པ། བསྟན་བཅོས་ཀྱི་བརྗོད་བྱ་མངོན་རྟོགས་ཉིད་བཤད་པའོ། །

དང་པོ་ནི། ཡང་དག་པར་རྫོགས་པའི་སངས་རྒྱས་ཀྱིས། དྲང་དོན་དུ་དབང་བསྐུར་ཞིང་། གསང་སྔགས་ཀྱི་ཐེག་པ་རྣམས་ཇི་ལྟ་བ་བཞིན་དུ་རྗེས་སུ་གཏད་པ་ཕྱག་ན་རྡོ་རྗེ་ཡིན་ལ། དེས་དབང་བསྐུར་ཞིང་རྒྱུད་བྱིན་གྱིས་བརླབ་ཏེ། ཡང་དག་པའི་གདམས་ངག་གནང་བ་ནི་སློབ་དཔོན་བྲམ་ཟེ་ཆེན་པོ་ས་ར་ཧ་པ་ཞེས་བྱ་བ་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པ། འཛམ་བུའི་གླིང་དུ་ལོ་བརྒྱ་ཕྲག་བཅོ་བརྒྱད་དུ་བཞུགས་པར་གྲགས་པ་དེ་ཉིད་ཡིན་ནོ། །
དེས་དེ་བཞིན་དུ་བྱིན་གྱིས་བརླབས་ཤིང་གདམས་པ་ནི། སློབ་དཔོན་འཕགས་པ་ཀླུ་སྒྲུབ་ཅེས་བྱ་བ། ས་དང་པོ་ཆོས་ཉིད་བདེན་པ་མཐོང་བ། མདོ་སྡེ་དུ་མ་ནས་ལུང་བསྟན་པ། སྟོང་ཉིད་སྨྲ་བའི་སེང་གེར་གྲགས་པ་དེ་ཉིད་ཡིན་ལ། དེས་སློབ་དཔོན་བྲམ་ཟེ་ས་ར་ཧ་པ་ཆུང་ངུ་ཞེས་བྱ་བ་ལུས་དེ་ཉིད་ཀྱིས་མཆོག་གི་དངོས་གྲུབ་ཐོབ་པར་གྲགས་པ་དེ་ལ་གདམས་ཏེ། དེ་གྲོང་དང་གྲོང་ཁྱེར་རྣམས་སུ་བསོད་སྙོམས་ལ་གཤེགས་པའི་དུས་སུ། མཐར་གྱིས་འཛམ་བུའི་གླིང་ན་རྒྱལ་པོ་ཆེ་བར་གྲགས་པ། ཤྲཱི་དྷརྨཱ་ཕཱ་ལ་ཞེས་བྱ་བའི་གྲོང་ཁྱེར་དུ་བསོད་སྙོམས་ལ་གཤེགས་པའི་ཚེ། དེ་ན་རྒྱལ་པོའི་ཡི་གེ་པ་ཞེས་བྱ་བ། རྒྱལ་པོ་གཞན་ལ་ཕར་ཕྲིན་བསྐུར་བ། ཡི་གེ་རེ་རེའི་ནང་དུ་ཚིགས་སུ་བཅད་པ་རེ་རེའི་དོན་འདུས་པ་དང་། གཉིས་གཉིས་ཀྱི་དོན་འདུས་པ་བསྐུར་བ་ལ་སོགས་པ་དང་། སླར་ཚུར་ཡང་དེ་ལྟ་བུ་བསྐུར་བ་རྣམས་ཀློག་པའི་མི་གཅིག་དེ་ལྟ་བུ་ལ་ཡིད་རྩེ་གཅིག་ཏུ་བྱེད་པ་གཅིག་གཟིགས་ཏེ། དེ་ཡང་དག་པའི་གདམས་ངག་གི་སྣོད་དུ་རུང་བར་གཟིགས་ནས། སློབ་དཔོན་གྱིས་ཁྱོད་ཡང་དག་པའི་གདམས་ངག་འདོད་དམ་གསུངས་པས། ཁོ་བོ་ཅི་སྟེ་མི་འདོད་དེ་འདོད་ཅེས་བརྗོད་དོ། །
འོ་ན་ཁྱོད་ལ་དབང་བསྐུར་དགོས་པས་དེའི་ཡོ་བྱད་ཚོལ་ཅིག་ཅེས་གསུངས་ཏེ། བཙལ་ནས་དབང་བསྐུར་ཏེ་ཡང་དག་པའི་གདམས་ངག་བྱིན་ཏེ། གང་ལ་ཞེན་པ་བྱུང་ན་དེ་ཡང་ཐོང་། །
རྟོག་པར་གྱུར་ན་ཐམས་ཅད་དེ་ཡིན་ཏེ། །
དེ་ལས་གཞན་ཞིག་སུས་ཀྱང་བསྟན་དུ་མེད། །
གསུངས་ནས་མི་སྣང་བར་གྱུར་ཏོ། །
དེ་ནས་དེས་བསམས་པ། བདག་གིས་རྒྱལ་པོའི་བྱ་བ་བྱས་ན། སྒྲུབ་པ་སྙིང་པོའི་བྱ་བ་མི་འོང་། མ་བྱས་ན་བདག་གི་འཚོ་བ་གཞན་ཤིང་ཐོག་ལ་སོགས་པས་བྱས་ན་དབྱར་དང་། སྟོན་འབྱུང་ཡང་། དགུན་དང་དཔྱིད་མི་འབྱུང་། སློབ་དཔོན་བཞིན་བསོད་སྙོམས་བྱས་ན། བདག་ལྟ་བུ་ལས་དང་པོ་པ་བྱིན་པ་ལ་རྗེས་སུ་ཆགས་པ་སྐྱེ་ལ། མ་བྱིན་པ་ལ་ཁོང་ཁྲོ་སྐྱེ་བས་ཇི་ལྟར་བྱ་བསམ་ཞིང་ཕྱིན་པས། མཐར་གྱིས་བྷ་ལེན་ཏྲ་ཞེས་བྱ་བ། གངྒཱའི་འགྲམ་ན་ཉ་པའི་གྲོང་ཁྱེར་ཡོད་པ་དེ་བས་ཉ་མང་པོ་བསད་པ། དེའི་རྒྱུ་ལྟོ་རྣམས་སྤུངས་པ་མཐོང་ནས། ཁོ་བོས་འདི་བཟློག་པའི་ནུས་པ་ནི་མེད་སྙམ་སྟེ། བཟའ་བར་ཚད་པས་མི་འཇུ་བར་བྱུང་ནས་ས་ར་ཧ་པའི་གདམས་པ། ཐ་མལ་པའི་གཏུམ་མོ་དང་། འོད་ཀྱི་གཏུམ་མོ་ཁ་སྦྱར་བ་བསྒོམས་ཏེ། མེའི་ནུས་པ་བསྐྱེད་ནས། ངས་ནི་མཚན་མ་དང་རྣམ་པར་རྟོག་པའང་འཇུ་ནུས་ན། འདི་ལྟ་བུ་ཅིའི་ཕྱིར་འཇུ་མི་ནུས་སྙམ་ནས། ཁྲོས་པའི་བསམས་པ་དང་བཅས་པས་ཟོས་པས་ཞུའོ། །
དེ་ནས་ཡུལ་དེ་བཏང་སྟེ། ཡུལ་གཞན་ཞིག་ཏུ་ཕྱིན་ནས་འཚོ་བ་ཉའི་རྒྱུ་ལྟོ་ལ་བརྟེན་ཏེ། སྒྲུབ་པ་སྙིང་པོར་བྱས་པས། ཟག་པ་མེད་པའི་ཡེ་ཤེས་རྒྱུད་ལ་སྐྱེས་པས་ཡུལ་ཀུན་དུ། སྔར་གྱི་ཡི་གེ་པ་དེ་ལཱུ་ཧི་པ་ཞེས་བྱ་བའི་རྣལ་འབྱོར་པ་དངོས་གྲུབ་ཐོབ་བོ་ཞེས་གྲགས་ཏེ། རྒྱལ་པོས་ཀྱང་ཐོས་ཏེ། ཡུལ་ཁམས་ཐམས་ཅད་དུ་བཙལ་བས་ཀྱང་མ་རྙེད་དོ། །

དེ་ནས་སློབ་དཔོན་གྱིས་སྔར་གྱི་རྒྱལ་པོ་དེ་འདུལ་བའི་དུས་ལ་བབ་པར་གཟིགས་ནས། དེ་ཆོས་ལ་གཟུད་པར་དགོངས་ནས། རྒྱལ་པོའི་གྲོང་དུ་གཤེགས་སོ། །
དེའི་དུས་སུ་རྒྱལ་པོ་དེ་ལ་རྒྱལ་ཕྲན་ཞིག་ཕྱག་འབུལ་དུ་འོངས་པས་སྲང་ཐམས་ཅད་ཕྱག་དར་བྱས། དར་གྱི་ལྡ་ལྡིས་བརྒྱན། སྤོས་ཁང་དང་བཅས། གདུགས་དང་བླ་རེས་བརྒྱན་ཅིང་། སྐྱེད་མོས་ཚལ་དུ་རྒྱལ་པོའི་ཁྲི་བཤམས་པ་མཐོང་སྟེ། སློབ་དཔོན་གྱིས་རྒྱལ་པོའི་ཁྲིའི་སྟེང་དུ་གཟིམས་ཏེ་བཞུགས་སོ། །
དེར་རྒྱལ་པོ་འོངས་པའི་དུས་སུ་སྔོན་ལ་བྲམ་ཟེ་མདུན་ན་འདོན་བྱ་བ་ཤིས་པ་བརྗོད་པའི་ཚིགས་སུ་བཅད་པ་བརྗོད་ཅིང་། ཀུ་ཤ་རྣ་ལྟག་ཏུ་གཟེར། རིལ་བ་སྤྱི་བླུགས་དང་ཚངས་སྐུད་དང་བཅས་པ་འོངས་ཏེ། སྲང་ལ་སོགས་པ་ན་མི་གཙང་བ་ལ་སོགས་པ་རྣམས་དག་པར་བྱེད་པ་དེ་སྔོན་ལ་འོངས་པས། མི་མདོག་སྔོ་བ་ཉི་ལྷགས་ཀྱིས་ཁྱེར་བ་སྐྲ་འཛིངས་པ་གོས་མེད་པ། ཉའི་རྒྱུ་མ་ཟ་བ་ཞིག རྒྱལ་པོའི་ཁྲི་ཁ་ན་འདུག་པ་མཐོང་ནས་སླར་ལོག་སྟེ་རྒྱལ་པོ་ལ་བསྙད་པས། དེ་ཐོན་ཅིག་ཟེར་ནས་བཏོན་པས་བྲམ་ཟེས་མ་ཐོན། མི་གཞན་མང་པོས་ཀྱང་གྲོགས་བྱས་ཏེ་བཏོན་པས་ཀྱང་རི་ཆེན་པོ་ལ་འཇུས་པ་དང་འདྲ་བར་འདུག་སྟེ་མ་ཐོན། སླར་བྲམ་ཟེ་ལ་སྡང་མིག་བལྟ་ཞིང་གླུ་བླངས་པ། འཇིག་རྟེན་གསུམ་འདི་རྒྱ་ཁྱོན་ཇི་ཙམ་ཡིན། །
ཞི་བ་མ་ལུས་པ་འདི་ཇི་ཙམ་ཡིན། །
རྒྱལ་པོ་དེ་ཉིད་གཅིག་གཅིག་མི་བདག་ཡིན། །
མི་བདག་གཞན་ནི་དེ་ཡི་གཡོག་ཡིན་ན། །
བློ་བཟང་དམ་པ་གཞན་གྱི་སྤྱོད་པ་ལ། །
བཞད་གད་དག་ཏུ་བྱེད་པ་ངོ་མཚར་ཆེ། །
ཨེ་མ་འཁོར་བ་ངོ་མཚར་རེ་ཆེ་ཨང་། །
མང་དུ་སྨྲས་པ་གཞན་གྱིས་ཅི་ཞིག་བྱ། །
ཞེས་གླུ་བླངས་སོ། །
དེ་ནས་བྲམ་ཟེ་དེ་དག་གིས་རྒྱལ་པོ་ལ་བསྙད་དེ་མ་ཐོན་བྱས་པས། རྒྱལ་པོ་ན་རེ། དེ་ཉིད་བལྟ་བའི་ཕྱིར་འདོང་ངོ་ཞེས་ཟེར་ཏེ། དཔུང་དང་བཅས་པས་ཕྱིན་པས། སློབ་དཔོན་གྱིས་སྡང་མིག་བལྟས་པས་ཐམས་ཅད་རེངས་སོ། །
དེར་བློན་པོ་རིགས་པ་ཅན་ཞིག་གིས་དངོས་གྲུབ་ཐོབ་པར་ཤེས་ནས་གུས་པར་བྱས་པས་གྲོལ་ལོ། །
དེས་རྒྱལ་པོ་ལ་གུས་པ་གྱིས་ཤིག་ཅེས་བྱས་པས། དེ་བཞིན་དུ་བྱས་པས་རྒྱལ་པོ་གྲོལ་ལོ། །
གཞན་ཐམས་ཅད་ཀྱིས་ཀྱང་དེ་བཞིན་དུ་བྱས་པས། ལུས་ངག་རེངས་པ་དང་སེམས་མྱོས་པ་ལས་གྲོལ་ལོ། །
དེ་ནས་རྒྱལ་པོས་ཁྱོད་སུ་ཡིན་བྱས་པས། སློབ་དཔོན་ན་རེ། ཁྱོད་ཀྱང་སུ་ཡིན་གསུངས་སོ། །
རྒྱལ་པོས་ང་རྒྱལ་པོ་ཡིན་བྱས་པས། སློབ་དཔོན་ན་རེ་ངའང་རྒྱལ་པོ་ཡིན་གསུངས་སོ། །
རྒྱལ་པོ་ན་རེ་ཁྱོད་ལ་རྒྱལ་པོའི་ལོངས་སྤྱོད་མལ་སྟན་དང་། ཆུང་མ་དང་། བསིལ་ཡབ་དང་། སྒྲོན་མ་ལ་སོགས་པ་མི་འདུག་པ་བྱས་པས། སློབ་དཔོན་གྱིས་གླུ་བླངས་པ། ས་གཞི་མལ་སྟན་ཆེན་པོ་ལག་ངར་སྔས་ནི་འབོལ་ལ་འཁྲིལ། །
ཉི་ཟླའི་སྒྲོན་མ་བསིལ་ཡབ་རྗེས་སུ་མཐུན་པའི་རླུང་། །
ནམ་མཁའི་བླ་རེ་ཆགས་པ་ལས་གྲོལ་སྟོང་པའི་བུད་མེད་ལ་སྤྱོད་དེ། །
ཨེ་མ་རྒྱལ་ལྟར་སྲིད་ལ་མི་འཇིགས་རྣལ་འབྱོར་བདེ་གནས་རྒྱལ་པོ་ཡིན། །
ཞེས་གསུངས་པས་རྒྱལ་བློན་གཉིས་དད་ནས་ཞབས་ལ་འཇུས་ཏེ། ཡང་དག་པའི་གདམས་ངག་ཞུ་བྱས་པས། ཁྱེད་ནི་རིགས་སྙེམས་པའི་གང་ཟག་ཡིན་པས་ཁྱེད་སྣོད་དུ་མི་རུང་ངོ་གསུངས་པས། རྒྱལ་བློན་གཉིས་ཀྱིས་རྒྱལ་སྲིད་ཀྱི་བྱ་བ་བཏང་སྟེ། ཞབས་ལ་འཇུས་པས། དཀྱིལ་འཁོར་དུ་བཅུག་ནས་དབང་བསྐུར་ཏེ། ཡང་དག་པའི་གདམས་ངག་གནང་སྟེ། རྒྱལ་པོ་ལ་ཁྱོད་ཟས་ཀྱི་བྱ་བ་ཅི་ལ་དགའ་གསུངས་པ་ལ། བྱ་བ་རྣམས་ནི་བློན་པོས་བྱེད་པས། ཁོ་བོ་ནི་རྟག་ཏུ་ཆང་འཐུང་བས་ཆང་ལ་དགའ་འོ་ཞེས་བྱས་པས། འོ་ན་ཤར་ལྷོ་ན་ཨོ་ཊི་བི་ཤ་ཞེས་བྱ་བ་དེའི་བྱེ་བྲག་ཙ་རི་ཊ་པ་ཏ་ཞེས་བྱ་བ་ན་ཤིན་ཏུ་ཆང་མང་བས་དེར་སོང་ལ་འབྲས་བརྡུང་གྱིས་ཤིག་ཅེས་གསུངས་ཏེ་བཏང་ངོ་། །

དེས་ན་འབྲས་བརྡུང་བ་ལ་ཌེམ་གི་ཞེས་ཟེར་བས་ཌེམ་གི་པར་གྲགས་སོ། །
བློན་པོ་ལ་ཁྱོད་ཅི་ལ་དགའ་བྱས་པས། ཁོ་བོ་ནི་རྟག་ཏུ་རྒྱལ་པོའི་བྱ་བ་བྱེད་དགོས་པས་དེ་ལ་ཆང་འཐུངས་ན་བྱ་བ་མི་འགྲུབ་པས། གོ་ལ་ལ་དགའ་འོ་བྱས་པས། འོ་ན་ལྷོ་ཕྱོགས་ཌཱ་ཀི་ནཱི་པཱ་ཏ་ཞེས་བྱ་བའི་བྱེ་བྲག་ཀཉྩི་ན་གར་ཞེས་བྱ་བར་སོང་ལ། སྨད་འཚོང་མའི་གཡོག་གྱིས་ཤིག་གསུང་སྟེ་བཏང་། དེས་ན་སྨད་འཚོང་མ་ལ་དཱ་རི་ཟེར་བས་དེའི་གཡོག་བྱས་པས་དཱ་རི་ཀ་པར་གྲགས་སོ། །
དེའི་ཚེ་རྒྱལ་བློན་གཉིས་ཀྱི་དོན་དུ་དཔལ་མངོན་པར་རྟོགས་པ་མཛད་དོ། །
རྒྱལ་པོ་ཨོ་ཊི་བི་ཤ་བ་དང་བཅས་པ་མཁའ་སྤྱོད་དུ་གཤེགས་པས་དེའི་བརྒྱུད་པ་མེད། བློན་པོ་དཱ་རི་ཀ་པ་ནས། རྡོ་རྗེ་དྲིལ་བུ་པ། རུས་སྦལ་ཞབས་ཅན། ཛ་ལེན་དྷ་རི་པ། ནག་པོ་སྤྱོད་པ་བ། གུ་ཧེ་པ། རྣམ་པར་རྒྱལ་བའི་ཞབས་ཅན། ཏཻ་ལོ་པ་རྣམས་ལ་རིམ་པ་བཞིན་དུ་བརྒྱུད་པ་ཡིན་ལ། ལཱུ་ཧི་པ་འདི་ནི་ཉེ་བརྒྱུད་དཱ་རི་ཀ་པ་ནས། ཨནྟར་པ་སྟེ་བར་མའི་སློབ་དཔོན། དེ་ནས་ཏཻ་ལོ་པ་ལ་བརྒྱུད་པ་ཡིན་ནོ། །
དེའི་སློབ་མ་ནཱ་རོ་པ། དེ་ལ་སློབ་མ་བསམ་གྱིས་མི་ཁྱབ་པའི་ནང་ནས་གཙོ་བོར་གྱུར་པ་གཉིས་སྐྱེས་མཆོག་གསུམ་སྟེ་བཞིར་གྲགས་སོ། །
གཉིས་སྐྱེས་ནི་རིགས་བྲམ་ཟེ་ཡིན་པས་གཉིས་སྐྱེས་ཞེས་བྱ་ལ། རྟེན་དགེ་སློང་ཡིན་ནོ། །
མཆོག་གསུམ་ནི་མཱ་ན་ཀ་ཤྲཱི་ཛྙཱ་ན་དང་། པྲཛྙཱ་རཀྵི་ཏ་དང་། བལ་པོ་ཕམ་འཐིང་པ་དང་གསུམ་ཡིན་པར་བཤད་ཅིང་། དང་པོ་གཉིས་ཀྱི་སློབ་མ་ནི་ཀ་ན་ཀ་ཤྲཱི་ཛྙཱ་ནའོ། །
ཀ་ན་ཀ་ཤྲཱི་དང་། ཕམ་འཐིང་པ་གཉིས་ཀའི་སློབ་མ། ཇོ་བོ་བྷ་ཌཎ་ཏ་ཡིན། འདིའི་ཡུལ་བལ་པོ། མཚན་དངོས་ནི་སུ་མཱ་ཏི་ཀིརྟི་ཞེས་བྱ་སྟེ། སྒྲ་ཚད་ལ་ཤིན་ཏུ་མཁས། ཕྱིས་རྒྱ་ནག་ཏུ་བྱོན་ནས་དེར་སྐུ་གཤེགས། འདིའི་སློབ་མ་རྔོག་ལོ་ཙྪ་བ། ཟངས་དཀར་ལོ་ཙྪ་བ། ཀློག་སྐྱ། མལ་གྱོ། མར་པ་དོ་པ། རྗེ་བཙུན་པུ་ཧྲངས་ལོ་ཆུང་རྣམས་ཡིན་པ་ལས། ཕྱི་མ་གཉིས་ཀྱི་སློབ་མ་དངོས་གྲུབ་ཤེས་རབ། དེ་ནས་རིམ་བཞིན་བྲོག་ར་བ་ཤེར་རྒྱལ། ཞིང་རིངས་པ། བླ་མ་ལྷ་རྗེ། གློ་བོ་ལོ་ཙྪ་བ་ཤེས་རབ་རིན་ཆེན་གྱི་བར་དུ་བརྒྱུད་དེ། དེ་ལ་ཡང་དམར་ཆོས་ཀྱི་རྒྱལ་པོས་གསན་ནོ། །
ཡང་རྗེ་བཙུན་པུ་ཧྲངས་ལོ་ཆུང་གྲགས་མཆོག་ཤེས་རབ་ལ། རྗེ་ས་ཆེན་དང་། དམར་བརྩོན་འགྲུས་རྒྱལ་མཚན་གྱིས་གསན། དམར་ཆེན་པོ་འདིས་ལ་སྟོད་ཀྱི་ཤྲཱིའི་དགོན་པ་མཁན་དམར་ཞེས་བྱ་བར་གད་ལོགས་ལ་ཕུག་པ་སུམ་བརྩེགས་བྲུས་ནས་གོང་མར་རྗེ་བཙུན་པུ་ཧྲངས་པ་བཞུགས། བར་མར་དམར་ཆེན་པོ་བཞུགས། འོག་མར་གཡོས་ཁང་བྱས་ནས་རྗེ་བཙུན་པུ་ཧྲངས་པ་མཁའ་སྤྱོད་དུ་གཤེགས་པའི་ཚེ་འདིས་སློབ་མ་རྣམས་ལ་ཁྲིད་བསྐྱངས། ལཱུ་ནག་དྲིལ་གསུམ་གྱི་བསྐྱེད་རྫོགས་ལ་མན་ངག་ཡི་གེར་བྲིས་པའི་ཡིག་ཆ་ཡང་མང་དུ་མཛད་དོ། །
དེའི་དབོན་པོ་དམར་བརྩོན་འགྲུས་རྡོ་རྗེ། དེའི་དབོན་པོ་དམར་ཆོས་ཀྱི་རྒྱལ་པོ་སྟེ། འདིས་རང་གི་བླ་མ་བརྩོན་འགྲུས་རྡོ་རྗེ་དང་། རྗེ་བཙུན་དང་། ནུབ་པ་རིགས་འཛིན་གྲགས་དང་། ས་སྐྱ་པཎྜི་ཏ་ཡུན་རིང་དུ་བསྟེན་ཏེ། བདེ་དགྱེས་ཀྱི་མན་ངག་ཐམས་ཅད་ཀྱི་བདག་པོ་ལྟ་བུར་བཞུགས་སོ། །
ཡང་ཕམ་འཐིང་པ་སྐུ་མཆེད་བཞི་ལས། གཅེན་ཆོས་ཀྱི་བློ་གྲོས་ཀྱིས་ནཱ་རོ་པ་ལོ་བཅུ་གཉིས་བསྟེན། དེ་གདན་འདྲེན་པ་ལ་གཅེན་འཇིགས་མེད་གྲགས་པ་བྱོན། ཆོས་ཀྱི་བློ་གྲོས་ཀྱི་ཞལ་ནས། ཁྱོད་ཀྱིས་ངའི་བླ་མའི་ཞབས་ཐོག་གྱིས། ང་རྒྱ་ནག་རི་བོ་རྩེ་ལྔར་འགྲོ་ཟེར་ནས་གར་སོང་ཆ་མེད་དུ་གཤེགས། འཇིགས་མེད་གྲགས་པས་ནཱ་རོ་པ་ལོ་དགུ་བསྟེན། འདི་ལ་བལ་ཡུལ་ན་ཨ་དེས་པར་གྲགས། བོད་དུ་ཕམ་འཐིང་པ་ཆེན་པོར་གྲགས། དེ་གདན་འདྲེན་པ་ལ་གཅུང་དུས་འཁོར་བ་བྱོན། དེས་ནཱ་རོ་པ་ལོ་ལྔ་བསྟེན། འདི་ལ་བལ་པོ་མཻ་ཏྲི་པ་ཡང་ཟེར། དེ་གདན་འདྲེན་པ་ལ་ཐང་ཆུང་བས་བྱོན། དེས་ཀྱང་ནཱ་རོ་པ་ལས་དབང་བསྐུར་ཐོབ། ངག་གི་དབང་ཕྱུག་ཆུང་ངུ་གྲུབ་པས། བལ་པོ་ངག་གི་དབང་ཕྱུག་ཏུ་ཡང་གྲགས་སོ། །

ཕམ་འཐིང་པ་སྐུ་མཆེད་ཀྱི་དྲུང་དུ་ཀློག་སྐྱ་ཤེས་རབ་བརྩེགས་ཀྱིས་ལོ་མང་དུ་བཞུགས་ནས་གདམས་པ་ཞུས། དེ་ལ་ཐོག་མར་མལ་གྱོ་ལོ་ཙྪ་བས་ཞུས། ཕྱིས་མལ་གྱོ་ཉིད་ཀྱིས་ཕམ་འཐིང་པ་ཆེན་པོ་ལ། དབང་དང་གདམས་པ་ཅུང་ཟད་ཐོབ་ཅིང་། དུས་འཁོར་བ་དང་། ཐང་ཆུང་བ་དང་། སུ་མཱ་ཏི་ཀིརྟིའི་དྲུང་དུ་ལེགས་པར་སྦྱངས་སོ། །
དེའི་དྲུང་དུ་མཚན་བརྗོད་པར་དཀའ་བ་རྗེ་ས་སྐྱ་པ་ཆེན་པོས་བྱོན་ནས་དབང་དང་གདམས་པ་མ་ལུས་པར་གསན་ཏེ། དེ་ནས་རིམ་པ་བཞིན། རྗེ་བཙུན་དམ་པ་མུས་ཆེན་དཀོན་མཆོག་རྒྱལ་མཚན་དཔལ་བཟང་པོའི་བར་དུ་བརྒྱུད་དེ། དེའི་དྲུང་དུ་བདག་གིས། གསང་མཐའི་རྩ་བཤད་ཀྱི་རྒྱུད་དང་། གཞུང་ཕྲན་རྣམས་ཀྱི་བཤད་པ་དང་ལུང་། ལཱུ་ནག་དྲིལ་གསུམ་གྱི་སྨིན་བྱེད་ཀྱི་དབང་། བསྐྱེད་རྫོགས་ཀྱི་མན་ངག་རྣམས་ཚང་བར་ཞུས་སོ། །
གཉིས་པ་ལ་གསུམ་སྟེ། རྩ་བཤད་ཀྱི་རྒྱུད་གང་ལ་བརྟེན་པ། དེ་ལ་བརྟེན་པའི་མངོན་རྟོགས་ཀྱི་སྐོར་ཇི་ཙམ་བྱུང་བ། དེ་དག་གི་བརྗོད་བྱ་ལམ་མངོན་པར་རྟོགས་པའི་རྣམ་པར་གཞག་པའོ། །
དང་པོ་ནི། རྩ་རྒྱུད་ལེའུ་ལྔ་བཅུ་རྩ་གཅིག་པ་ལས། ཇི་སྲིད་མདོ་བྱ་སྤྱོད་པ་དང་། །
རྣལ་འབྱོར་གསང་མཐའི་དབྱེ་བ་ཡིས། །
སེམས་ཅན་མོས་པ་སྣ་ཚོགས་པ། །
དེ་དང་དེ་ལ་དགའ་བ་ཡིན། །
ཞེས་དང་། ཀུན་སྤྱོད་ལེའུ་བཅུ་དྲུག་པ་ལས་ཀྱང་། མདོ་དང་བྱ་བ་སྤྱོད་པ་རྣམས། །
རྣལ་འབྱོར་གསང་སོགས་དབྱེ་བ་ཉིད། །
ཅེས་གསུངས་པའི་དོན་རྗེ་བཙུན་རྩེ་མོས། མདོ་སྡེ་རྟོག་པའི་རྒྱུད། བྱ་བའི་རྒྱུད་ཅེས་བྱ་རྒྱུད་ལ་གཉིས་སུ་བྱས་ནས་སྤྱོད་པའི་རྒྱུད་དང་། རྣལ་འབྱོར་གྱི་རྒྱུད་དང་། རྣལ་འབྱོར་ཆེན་པོ་གསང་བའི་རྒྱུད་དང་། གསང་བའི་མཐའི་རྒྱུད་དེ་རྒྱུད་སྡེ་དྲུག་ཏུ་མཛད་ལ། གཉན་ཕུལ་བྱུང་བ་དང་། རྗེ་བཙུན་གྱིས་མདོ་ཞེས་པས། ཕ་རོལ་ཏུ་ཕྱིན་པའི་སྡེ་སྣོད་ལོགས་སུ་བསྟན་པས། རིག་པ་འཛིན་པའི་སྡེ་སྣོད་ལ་བྱ་བ་དང་། སྤྱོད་པ་དང་། རྣལ་འབྱོར་དང་། རྣལ་འབྱོར་ཆེན་པོ་དང་། གསང་བ་དང་། གསང་བའི་མཐའ་དང་དྲུག་ཏུ་མཛད་དེ་གང་ལྟར་ཡང་དྲུག་པ་གསང་བའི་མཐའ་ལ། རྩ་བའི་རྒྱུད་དང་། བཤད་པའི་རྒྱུད་གཉིས་ལས། དང་པོ་ལ་རྒྱུད་རྒྱས་པ་ལེའུ་འབུམ་པ། དེ་རྩོད་དུས་སུ་བཤད་ཉན་མ་ནུས་པས། དེ་ལས་བསྡུས་པ་ཤླཽ་ཀ་འབུམ་པ། དེ་ཡང་རྩོད་དུས་སུ་མི་འགྲུབ་པས། དེ་ལས་བསྡུས་པ་ཡི་གེ་འབུམ་པ་ལེའུ་ལྔ་བཅུ་རྩ་གཅིག་པ་འདི་གསུངས་ཞེས་རྗེ་བཙུན་གྱིས་ཧེ་རུ་ཀའི་བྱུང་ཚུལ་ལས་བཤད་ཅིང་། ཀུན་སྤྱོད་ཀྱི་ཊཱི་ཀ་དང་། གཉན་ཕུལ་བྱུང་བས་རྒྱུད་རྒྱས་པ་ནམ་མཁའ་དང་མཉམ་པ་འབུམ་ཕྲག་གསུམ་པ་བསྡུས་པ་ལེའུ་ལྔ་བཅུ་རྩ་གཅིག་པ་འདི་ཉིད་ཡིན་པར་གསུངས་ལ། ཀུན་སྤྱོད་ལས། ནམ་མཁའ་དང་ནི་མཉམ་པའི་རྒྱུད། །
འབུམ་གཅིག་ན་ཡང་འདི་བཤད་དེ། །
ཞེས་དང་། ཕྱག་རྡོར་བསྟོད་འགྲེལ་ལས་ཀྱང་། རྒྱུད་རྒྱས་པ་ནམ་མཁའ་དང་མཉམ་པ་འབུམ་ཕྲག་གཅིག་ཡིན་པར་བཤད་དེ། གདུལ་བྱའི་བློའི་བྱེ་བྲག་གིས་རྒྱས་བསྡུས་སྣ་ཚོགས་སུ་སྣང་བ་མི་འགལ་བར་སེམས་སོ། །
དེ་ལྟར་ན་བཤད་བྱ་རྩ་བའི་རྒྱུད་བསྡུས་པ་ལེའུ་ལྔ་བཅུ་རྩ་གཅིག་པ་འདི་ཉིད་ལ། འཆད་བྱེད་བཤད་རྒྱུད་ཀྱི་ཚུལ་རྣམ་པ་བཞི་ཡོད་དེ། མ་རྒྱུད་སྤྱི་དང་མཐུན་པར་བཤད་པ། གསང་འདུས་འཕགས་ལུགས་དང་མཐུན་པར་བཤད་པ། དུས་ཀྱི་འཁོར་ལོ་དང་མཐུན་པར་བཤད་པ། གསང་མཐའ་ལྟར་བཤད་པའོ། །
དང་པོ་ནི་བདེ་མཆོག་སངས་རྒྱས་མཉམ་སྦྱོར་ལྟ་བུ་སྟེ། མ་རྒྱུད་སྤྱི་དང་མཐུན་པའི་སྨིན་གྲོལ་སྟོན་པའོ། །

གཉིས་པ་ནི་སྡོམ་འབྱུང་སྟེ། འདི་ཉིད་ཀྱི་ལེའུ་གཉིས་པར། སྲིད་པ་སྐྱེ་བའི་རིམ་པ་རྒྱས་པར་བཤད་ནས། དེ་ཉིད་ལ་བསྐྱེད་རིམ་ཞེས་པའི་ཐ་སྙད་མཛད་ཅིང་། རྣམ་གཞག་རིམ་པའི་སྦྱང་གཞི་སྦྱོང་ཚུལ་གྱི་རྣམ་གཞག་འདི་ཁོ་ན་ལྟར་སྣང་བའི་ཕྱིར་དང་། དཀྱིལ་འཁོར་གྱི་གཙོ་བོ་ཞལ་གསུམ་ཕྱག་དྲུག་པའི་རྣམ་གཞག་ཀྱང་འཕགས་ལུགས་དང་མཐུན་པར་སྣང་བའི་ཕྱིར་དང་། རྫོགས་རིམ་ལ་ཡང་དབེན་གསུམ་དང་། འོད་གསལ་དང་། ཟུང་འཇུག་གི་རྣམ་གཞག་མཛད་པའི་ཕྱིར་རོ། །
གསུམ་པ་ནི་བཤད་རྒྱུད་མཁའ་འགྲོ་རྒྱ་མཚོ་སྟེ། བསྐྱེད་པའི་རིམ་པ་ལ་ས་དུམ་བུ་བཅུ་གཉིས་དང་བསྟུན་ནས། འཁོར་ལོ་བཅུ་གཉིས་ཀྱི་རྣམ་གཞག་མཛད་པ་དང་། རྫོགས་རིམ་ལ་སྦྱོར་བ་ཡན་ལག་དྲུག་གི་རྣམ་གཞག་མཛད་པའི་ཕྱིར་རོ། །
བཞི་པ་ནི་སློབ་དཔོན་སྐར་རྒྱལ་ཟླ་བས། རྩ་རྒྱུད་ཀྱི་འགྲེལ་པ་རིན་པོ་ཆེའི་ཚོགས་ལས། འབྱུང་དང་མཁའ་འགྲོ་ཀུན་སྤྱོད་དང་། །
ཁ་སྦྱོར་རྒྱུད་དང་བླ་མ་སྟེ། །
བཤད་རྒྱུད་རྣམ་པ་ལྔ་རུ་འདོད། །
ཅེས་གསུངས་པ་ལྟར། བཤད་རྒྱུད་རྣམ་པ་ལྔའི་སྒོ་ནས་རྩ་རྒྱུད་འཆད་པ་སྟེ། དེ་ཡང་རྩ་བའི་རྒྱུད་ཀྱི་ལེའུ་དང་པོ་ལས། གསང་བ་མཆོག་གི་དགྱེས་པ་ན། །
ཞེས་བྱ་བ་ལ་སོགས་པས་བསྐྱེད་པའི་རིམ་པ་མདོར་བསྟན། ལེའུ་བཞི་པར་བསྐྱེད་པའི་རིམ་པའི་དེ་ཁོ་ན་ཉིད་བཞི་བསྟན། ལེའུ་སུམ་ཅུ་རྩ་གཉིས་པར་རྟེན་འབྱུང་བ་རིམ་བརྩེགས་བསྒོམ་པ་བརྡའི་སྐད་ཀྱིས་བཤད་པ་དང་། བརྟེན་པ་ལྷ་གཙོ་བོ་ཧེ་རུ་ཀ་ཕྱག་བཞི་པ་ནས་ཕྱག་འབུམ་པའི་བར་དུ་བསྒོམ་པ་བསྟན། ལེའུ་བཞི་བཅུ་རྩ་བརྒྱད་པར་བསྐྱེད་པའི་རིམ་པ་བསྒོམ་པའི་གནས་དང་། དཀྱིལ་འཁོར་གྱི་ལྷ་རྫོགས་པར་བསྒོམ་པ་བསྟན། ལེའུ་ལྔ་བཅུ་པའི་ཞབས་སུ་གནས་ལ་སོགས་པའི་སྒོ་ནས་རྟེན་དང་བརྟེན་པའི་དཀྱིལ་འཁོར་བསྒོམ་པ་བསྟན། ལེའུ་ལྔ་བཅུ་རྩ་གཅིག་པ་ནས། རི་སྟེང་སྣ་ཚོགས་པདྨ་ཡི། །
ཞེས་པ་ལ་སོགས་པ་ལྷ་སུམ་ཅུ་རྩ་བདུན་བསྐྱེད་པའི་ཆོ་ག་དང་བཅས་པ་གསུངས་ཀྱང་བསྐྱེད་པའི་རིམ་པ་གསལ་བར་མ་གསུངས་པས་བཤད་པའི་རྒྱུད་རྣམས་ཀྱི་ཐོག་མ་ཁོ་ནར། གཙོ་བོར་བསྐྱེད་པའི་རིམ་པ་གསལ་བར་སྟོན་པའི་རྒྱུད་མངོན་པར་རྟོགས་པའི་རྒྱུད་བླ་མ་གསུངས་པས། དེ་ལ་ཐོག་མར་གླེང་གཞི་བསྟན་པ་ཡིན་ནོ། །
ཡང་རྩ་བའི་རྒྱུད་ཀྱི་ལེའུ་དང་པོའི་ཞབས་སུ། རི་བོ་ཚང་ཚིང་རི་སུལ་ལམ། །
ཞེས་པ་ལ་སོགས་པས་དཀྱིལ་འཁོར་བྲི་བའི་གནས་གསུངས། ལེའུ་གཉིས་པར་དཀྱིལ་འཁོར་བསྟན། ལེའུ་གསུམ་པར་དཀྱིལ་འཁོར་དུ་འཇུག་པ་དང་། དབང་བསྐུར་བའི་ཆོ་ག་གསུངས་ཀྱང་། སློབ་དཔོན་གྱི་ལས་ལ་སོགས་པ་གསལ་བར་མ་གསུངས་པས། སློབ་དཔོན་གྱི་ལས་ལ་སོགས་པ་གསལ་བར་སྟོན་པ་ཧེ་རུ་ཀ་མངོན་པར་འབྱུང་བའི་རྒྱུད་གསུངས། ཡང་རྩ་བའི་རྒྱུད་ལས། ལས་དང་པོ་པའི་ཆོ་གའི་ཡན་ལག་ལེའུ་སུམ་ཅུ་རྩ་གཅིག་པ་ལས་ལག་པའི་མཆོད་པ་བསྟན། ལེའུ་ཉི་ཤུ་རྩ་བདུན་པ་ལས་གཏོར་མའི་མཆོད་པ་བསྟན་ཀྱང་། ལག་པའི་མཆོད་པ་དང་། ཕྱིའི་མཆོད་པ་དང་། གཏོར་མའི་མཆོད་པ་ལ་སོགས་པ་གསལ་བར་མ་གསུངས་པས། རྩ་བའི་རྒྱུད་ཀྱི་ཆོ་གའི་ཡན་ལག་གསལ་བར་སྟོན་པའི་བཤད་པའི་རྒྱུད་མཁའ་འགྲོ་མ་ཀུན་ཏུ་སྤྱོད་པ་རྟོག་པ་དྲུག་ཅུ་རྩ་བཞི་པ་གསུངས། ཡང་རྩ་བའི་རྒྱུད་ཀྱི་ལེའུ་བཞི་བཅུ་རྩ་གཅིག་པ་ལས། ལས་ཆེན་བཅུ་གཉིས་འདི་དག་ནི། །
ཞེས་གསུངས་པས་ཞལ་བཞི་པའི་སྔགས་ལ་བརྟེན་ནས། ལས་བཅུ་གཉིས་བསྒྲུབ་པ་ཙམ་གསུངས་ཀྱང་ལས་བཅུ་གཉིས་པོ་བསྒྲུབ་པ་གསལ་བར་མ་གསུངས་པས་དེ་གསལ་བར་བྱ་བའི་ཕྱིར། རྩ་བའི་རྒྱུད་ཀྱི་ལས་ཚོགས་གསལ་བར་སྟོན་པའི་བཤད་པའི་རྒྱུད་རྡོ་རྗེ་མཁའ་འགྲོ་གསུངས། ཡང་རྩ་བའི་རྒྱུད་ཀྱི་ལེའུ་དང་པོར། གསང་བ་མཆོག་གི་དགྱེས་པ་ན། །

ལ་སོགས་པ་དང་། མཆོད་གཞི་དཔའ་བོ་ཆེན་པོ་ནི། །
ཞེས་པ་ལ་སོགས་པས་རྫོགས་པའི་རིམ་པ་མདོར་བསྟན། ལེའུ་བཞི་པ་དང་། སུམ་ཅུ་རྩ་བཞི་པ། རྩ་ལྔ་པ། རྩ་དྲུག་པ། སུམ་ཅུ་རྩ་བདུན་པ་རྣམས་ཀྱིས། ཕྱག་རྒྱ་བཞིའི་རྫོགས་པའི་རིམ་པ་ལ་སོགས་རྒྱས་པར་བཤད་པ་བྱས་ནས་གསུངས་ཀྱང་། རྫོགས་པའི་རིམ་པ་གསལ་བར་མ་གསུངས་པས་རྫོགས་པའི་རིམ་པ་གསལ་བར་སྟོན་པའི་བཤད་པའི་རྒྱུད་ཀུན་ཏུ་ཁ་སྦྱོར་གསུངས་ཏེ། འདི་ནི་ཐུན་མོང་གི་བཤད་པའི་རྒྱུད་ཡིན་པས་འདི་ལ་གླེང་གཞི་བསྟན་པ་ཡིན་ཞེས་གསུངས་སོ། །
བླ་མ་ཕམ་འཐིང་པ་ལ་སོགས་པ་རྣམས་ནི་འཁོར་ལོ་བདེ་མཆོག་གི་བཤད་པའི་རྒྱུད་ལྔ་པོ་དེ་ལ་བཞེད། ནཱ་རོ་པའི་སློབ་མ་རྒྱ་གར་དཱ་རི་ཀ་པ་ནི་ལྔ་པོ་དེའི་སྟེང་དུ། རྣལ་འབྱོར་མ་བཞི་ཁ་སྦྱོར་གྱི་རྒྱུད་ཅེས་བྱ་བ་དང་། མཁའ་འགྲོ་རྒྱ་མཚོ་དང་བདུན་དུ་བཞེད་ཅིང་། བདེ་མཆོག་སྡོམ་འབྱུང་ནི་བཤད་རྒྱུད་ཡིན་ཀྱང་། ནཱ་རོ་པ་ལ་བཤད་བཀའ་མི་བཞུགས་པ་ཡིན་ནོ་ཞེས་བཞེད་དོ། །
གཉིས་པ་ནི་རྗེ་བཙུན་གྱིས་མངོན་པར་རྟོགས་པའི་དབང་དུ་བྱས་ན་སྐོར་བཞི་ཞེས་གྲགས་ཏེ། ལཱུ་ཧི་པའི་སྐོར། དྲིལ་བུ་པའི་སྐོར། ནག་པོ་པའི་སྐོར། རི་ཁྲོད་མགོན་པོའི་བསྐོར་རོ་ཞེས་གསུངས་ཤིང་གཞན་དག དང་པོ་གསུམ་གྱི་སྟེང་དུ་ཀོང་ཀ་ན་རྒྱལ་བ་བཟང་པོའི་སྐོར་དང་བཞིར་བྱས་པ་ཡང་ཡོད་དོ། །
དང་པོ་ནི་སློབ་དཔོན་ལཱུ་ཧི་པས་དཔལ་མངོན་པར་རྟོགས་པ་མཛད་པ་ནི་མ་ལྟ་བུ་ཡིན་ལ། པྲཛྙཱ་རཀྵི་ཏས། དེའི་འགྲེལ་པ་དང་། ཕྱི་རོལ་མཆོད་པའི་ཆོ་ག་དང་། ལག་མཆོད་དང་། གཏོར་མའི་ཆོ་ག་སྟེ་བཞི་མཛད་པ་ནི་བུ་ལྟ་བུ་སྟེ། ལཱུ་ཧི་པ་སྨད་ལྔར་གྲགས་སོ། །
གཉིས་པ་ནི་གྲུབ་ཆེན་དྲིལ་བུ་པས། ལུས་དཀྱིལ་ལ་བརྟེན་པའི་གཞུང་གསུམ་མཛད་དེ། འདི་ལ་སྨིན་པར་བྱེད་པ་དང་། གྲོལ་བར་བྱེད་པ་གཉིས། དང་པོ་ནི། གདུལ་བྱ་དབང་རྟུལ་དང་། དབང་འབྲིང་ལ་ཕྱིའི་དཀྱིལ་འཁོར་དུ་རྒྱུད་སྨིན་ནས་ལུས་དཀྱིལ་བསྒོམ་རུང་གི་དབང་བསྐུར་བ་དང་། དབང་རྣོན་ལ་དང་པོ་ཉིད་ནས་སྨིན་བྱེད་དུ་རུང་བའི་དབང་དུ་བྱས་ནས་དཀྱིལ་འཁོར་གྱི་ཆོ་ག་མཛད། གཉིས་པ་ལ། ཕྱི་རོལ་གྱི་རྣམ་རྟོག་སྤངས་ནས་ལུས་དཀྱིལ་འབའ་ཞིག་བསྒོམ་པའི་བསྐྱེད་པའི་རིམ་པའི་གཞུང་དང་། རྫོགས་རིམ་རིམ་པ་ལྔ་པའི་གཞུང་གཉིས་མཛད་དོ། །
གསུམ་པ་ནི། ནག་པོ་སྤྱོད་པ་བས་ཧེ་རུ་ཀའི་བཀའ་ལ་བརྟེན་ནས་བསྐྱེད་རྫོགས་ཀྱི་གཞུང་དྲུག་མཛད་དེ། འདི་ལའང་སྨིན་པར་བྱེད་པ་དང་། གྲོལ་བར་བྱེད་པ་གཉིས་ལས། དང་པོ་ནི་རྩ་རྒྱུད་དང་། རྡོ་རྗེ་མཁའ་འགྲོ་དང་། ཧེ་རུ་ཀ་མངོན་འབྱུང་ལ་བརྟེན་ནས་དཀྱིལ་འཁོར་གྱི་ཆོ་ག་མཛད་དོ། །
གཉིས་པ་ལ་བསྐྱེད་རྫོགས་གཉིས་ལས། དང་པོ་ལའང་ལྷ་མ་གྲུབ་པ་གྲུབ་པར་བྱེད་པ་དང་། སྔགས་མ་གྲུབ་པ་གྲུབ་པར་བྱེད་པ་དང་། ཐུན་མོང་གི་དངོས་གྲུབ་སྒྲུབ་པ་དང་གསུམ་ལས། དང་པོ་ནི་བསྐྱེད་པའི་རིམ་པའི་སྒྲུབ་ཐབས་ཏེ། འདི་ཏིང་ངེ་འཛིན་གསུམ་གྱིས་འཆིང་ཞིང་། རྩ་རྒྱུད་དང་། རྡོ་རྗེ་མཁའ་འགྲོ་དང་། ཨ་བྷི་དྷ་ན་ལ་བརྟེན་པའོ། །
གཉིས་པ་ནི་མཆོག་སྒྲུབ་པ་རིན་ཆེན་བཞི་དང་། བར་ཆད་ཞི་བར་བྱེད་པ་ཞལ་བཞི་པའི་སྔགས་ཏེ། འདི་ལ་གཞུང་ལོགས་སུ་མེད་དོ། །
གསུམ་པ་ནི་རྩ་བའི་རྒྱུད་དང་། སཾ་བུ་ཊི་དང་། མངོན་བརྗོད་བླ་མ་སོགས་ལ་བརྟེན་ནས་སྦྱིན་སྲེག་གི་གཞུང་མཛད་དེ། འདི་མར་དོས་སློབ་དཔོན་གྱི་གཞུང་མ་ཡིན་པར་འདོད་ཀྱང་། མལ་གྱོས་སློབ་དཔོན་གྱིས་མཛད་པར་བཞེད་པ་ཉིད་ལེགས་ཏེ། གཞན་དུ་ན། འདི་རུ་མཆོག་མིན་དངོས་གྲུབ་གཞན་འགྲུབ་གཞུང་དྲུག་རྩོམས་ཤིག་བར་དོར་སངས་རྒྱས་འགྲུབ། །

ཅེས་གསུངས་པའི་གཞུང་དྲུག་མ་ཚང་བར་ཐལ་བའི་ཕྱིར་རོ། །
གཉིས་པ་རྫོགས་པའི་རིམ་པ་ལ་ཐབས་རྒྱུད་དང་། ཤེས་རབ་ཀྱི་རྒྱུད་གཉིས། རྗོད་བྱེད་གླེང་གཞིའི་ཡི་གེ་ཐ་དད་དུ་ཡོད་ཀྱང་། བརྗོད་བྱ་རིམ་པ་བཞི་ལས་མ་འདས་པར་བསྟན་པའི་ཕྱིར་དུ་གསང་བའི་དེ་ཁོ་ན་ཉིད་རབ་ཏུ་གསལ་བ་མཛད། ཤེས་རབ་ཀྱི་རྒྱུད་ལའང་ཀྱེ་རྡོ་རྗེ་དང་། འཁོར་ལོ་བདེ་མཆོག་གཉིས། རྗོད་བྱེད་གླེང་གཞིའི་ཡི་གེ་ཐ་དད་དུ་ཡོད་ཀྱང་། བརྗོད་བྱ་རིམ་པ་བཞི་ལས་མ་འདས་པར་བསྟན་པའི་ཕྱིར་དུ་ཨོ་ལ་པ་ཏི་མཛད། འཁོར་ལོ་བདེ་མཆོག་ཉིད་ཀྱི་བརྗོད་བྱ་རིམ་པ་བཞིར་འདུས་པར་ཤེས་པར་བྱ་བའི་ཕྱིར་དུ་དཔྱིད་ཀྱི་ཐིག་ལེ་མཛད་ཅེས་པ་ནི་ཕམ་འཐིང་པ་ནས་བརྒྱུད་པའི་ལུགས་ཡིན་ལ། ག་ཡ་དྷ་ར་ནས་འབྲོག་མི་ལ་བརྒྱུད་པའི་ལུགས་ལ། སློབ་དཔོན་འདིས་སྔར་གྱི་བསྐྱེད་རིམ་གྱི་གཞུང་གསུམ་གྱི་སྟེང་དུ། རྫོགས་རིམ་སྡོམ་དྲུག་སྟེ་གཞུང་དགུ་མཛད་པར་བཞེད་དེ། སྡོམ་དྲུག་ནི། དཔྱིད་ཀྱི་ཐིག་ལེ་རྩ་ཡི་སྡོམ། གསང་བའི་དེ་ཉིད་ཚིག་གི་སྡོམ། ཨོ་ལ་པ་ཏི་མངོན་རྟོགས་སྡོམ། སྙིང་པོ་བསྡུས་པ་དོན་གྱི་སྡོམ། སྡོམ་པ་བཤད་པ་རྣལ་འབྱོར་གྱི་སྡོམ། ཕྱག་རྒྱ་ཆེན་པོ་ཐིག་ལེ་ཕྱག་རྒྱ་བསྟེན་པའི་སྡོམ་སྟེ་དྲུག་གོ །སྡོམ་པ་བཤད་པའི་ནང་དུ་བརྟུལ་ཞུགས་ཞལ་སྔ་ནས་ཀྱི་གཞུང་། །
ཕྱག་གཉིས་དང་ནི་ཞལ་གཅིག་མ། །
ཞེས་བཤད་པས། ནག་པོ་པ་ཞེས་མི་མཐུན་པ་ཅིག་གིས་བྱས་པ་ཡིན་གྱི། སྤྱོད་པའི་རྡོ་རྗེས་མཛད་པ་མ་ཡིན་པར་ཕྱི་མ་དག་བཞེད་དོ། །
བཞི་པ་ནི། རི་ཁྲོད་པའི་ཞལ་སྔ་ནས་བརྒྱུད་དེ་ཨ་པཱུ་ཛཱུ་ག་ཏས་ཞལ་གཉིས་མ་མཛད། རི་ཁྲོད་པའི་སློབ་མ་མཻ་ཏྲི་པས་དབང་པོ་དང་སྦྱར་ནས་ལྷ་བཅུ་གསུམ་མ། ལྷ་བདུན་མ། ལྷ་ལྔ་མ། ཕྲིན་ལས་ཀྱི་སྒྲུབ་ཐབས་དང་། ཚོགས་འཁོར་ཏེ་གཞུང་དྲུག་མཛད་དོ། །
ཀོང་ཀ་ན་རྒྱལ་བ་བཟང་པོའི་སྐོར་ལ་རྩ་རྒྱུད་ཀྱི་འགྲེལ་པ། དེའི་འགྲེལ་བཤད་སྐལ་ལྡན་གྲགས་པས་མཛད་པ། དེ་གཉིས་ཆར་གྱི་བཤད་སྦྱར་ཏ་ཐཱ་ག་ཏ་རཀྵི་ཏས་མཛད་པ་དང་། རྒྱལ་བ་བཟང་པོ་ཉིད་ཀྱིས་སྒྲུབ་པའི་ཐབས་དང་། དཀྱིལ་འཁོར་གྱི་ཆོ་ག་དགུ་བརྒྱ་པ་རྣམས་མཛད་དོ། །
གསུམ་པ་དེ་དག་གི་བརྗོད་བྱ་འཁོར་ལོ་བདེ་མཆོག་གི་ལམ་གྱི་རིམ་པ་ལ་གསུམ་སྟེ། རྩ་རྒྱུད་ཀྱི་གླེང་གཞིའི་གསང་བ་ཅེས་པའི་ཚིག་གིས་བསྟན་པའི་ལམ་གྱི་རིམ་པ་དང་། ལེའུ་ལྔ་བཅུ་རྩ་གཅིག་པའི་དེ་ཁོ་ན་ཉིད་བཅུ་བཞིས་བསྟན་པའི་ལམ་གྱི་རིམ་པ་དང་། བཤད་རྒྱུད་ཀུན་སྤྱོད་ནས་གསུངས་པའི་ལམ་གྱི་རིམ་པའོ། །
དང་པོ་ནི་རྩ་རྒྱུད་ཀྱི་ཐོག་མར། དེ་ནས་གསང་བ་བཤད་བྱ་བ། །
ཞེས་པའི་གསང་བ་ཞེས་པའི་ཚིག་ངེས་དོན་དུ་བཤད་ན། བསྐྱེད་པའི་རིམ་པ་དང་། རྫོགས་པའི་རིམ་པ་དང་། དེ་དག་གིས་བསྒྲུབས་པའི་འབྲས་བུ་གསུམ་བསྟན་པ་ལས། དང་པོ་ནི། གསང་བ་མཆོག་གི་དགྱེས་པ་ན། །
ཞེས་སོགས་ཚིགས་བཅད་གཉིས་ཀྱིས་སྟོན་ཏེ། འདི་ལ་རྟེན་ལ་སྦྱར་བ་དང་། བརྟེན་པ་ལ་སྦྱར་བ་གཉིས་ལས་དང་པོ་ནི། གསང་བ་མཆོག་གི་དགེས་པ་ན། །
ཐམས་ཅད་བདག་ཉིད་རྟག་ཏུ་བཞུགས། །
ཞེས་པས་རྣལ་འབྱོར་པའི་རྟེན་རི་བོ་ཚང་ཚིང་རི་སུལ་ལ་སོགས་པ་སྟོན་ཅིང་། ལྷའི་རྟེན་ལྷ་མངལ་སྐྱེས་དང་། སྒོང་སྐྱེས་གང་བསྒོམ་ཡང་། རླུང་གི་དཀྱིལ་འཁོར་ནས་རི་རབ་ཀྱི་བར་སྟོན་ནོ། །
ཡང་ལྷའི་རྟེན་ཐུན་མོང་མ་ཡིན་པ་ཆོས་འབྱུང་ནས་གཞལ་ཡས་ཁང་གི་བར་ཡང་སྟོན་ཏེ། ཞིབ་དུ་མ་སྤྲོས་སོ། །
བརྟེན་པ་ལྷ་བསྐྱེད་པ་ལ། ངེས་བརྗོད་བླ་མར། བསྐྱེད་རིམ་གྱི་སྒྲུབ་ཐབས་བདུན་ཅུ་རྩ་ལྔ་སྒོང་སྐྱེས་གཙོ་བོར་བྱས་པའི་སྐྱེ་གནས་བཞི་ཀ་དང་སྦྱར་བ་སྟོན་པ་ནི། འདིར་མཁའ་འགྲོ་ཀུན་དངོས་སེམས་དཔའ་ནི། །

ཞེས་པ་ནས། དམ་ཚིག་སྤྱོད་པའི་སྤྱོད་ཡུལ་ཡིན། །
ཞེས་པའི་བར་ཚིག་རྐང་དྲུག་མངལ་སྐྱེས་ལ་སྦྱར་བ་དང་། སྒོང་སྐྱེས་ལ་སྦྱར་བ་གཉིས་ཀྱིས་བསྐྱེད་པའི་རིམ་པ་ཡོངས་སུ་རྫོགས་པར་བསྟན་ནོ། །
གཉིས་པ་རྫོགས་པའི་རིམ་པ་ལ་སྦྱར་ན། གསང་བ་མཆོག་གི་དགེས་པ་ན། །
ཐམས་ཅད་བདག་ཉིད་རྟག་དུ་བཞུགས་ཞེས་པས། རྫོགས་རིམ་རིམ་པ་བཞིའི་དང་པོ་ཤེས་བྱ་རྒྱུད་ཀྱི་རིམ་པ་བསྟན། སྒྲ་ཡི་ཚུལ་ལས་ངེས་འབྱུང་ཞིང་། །
དམ་ཚིག་སྤྱོད་པའི་སྤྱོད་ཡུལ་ཡིན། །
ཞེས་པས་སྔགས་ཀྱི་རིམ་པ་བསྟན། མཁའ་འགྲོ་ཀུན་དངོས་སེམས་དཔའ་ནི། །
རྡོ་རྗེ་སེམས་དཔའ་བདེ་བའི་མཆོག །ཅེས་པས་ཡེ་ཤེས་ཀྱི་རིམ་པ་བསྟན། འདི་ནི་རང་བྱུང་བཅོམ་ལྡན་དཔའ། །
མཁའ་འགྲོ་དྲྭ་བའི་སྡོམ་པ་ཡིན། །
ཞེས་པས་གསང་བའི་རིམ་པ་བསྟན་ཏེ། དེ་ལྟར་ན་གསང་བ་ཅེས་དང་། དེའི་དོན་ཚིགས་སུ་བཅད་པ་གཉིས་ཀྱིས་ལམ་གྱི་གསང་བ་བསྐྱེད་རྫོགས་གཉིས་ཀ་བསྟན་པས། འཁོར་ལོ་བདེ་མཆོག་གི་ལམ་གྱི་རིམ་པ་མ་ལུས་པ་བསྟན་ནོ། །
གསུམ་པ་དེ་དག་གིས་བསྒྲུབས་པའི་འབྲས་བུའི་གསང་བ་ནི། ཐུན་མོང་གི་དངོས་གྲུབ་དང་། མཆོག་གི་དངོས་གྲུབ་གཉིས་ཏེ། སྔགས་བཟླས་བསམ་གཏན་ལ་སོགས་ལྡན། །
ཆོ་གའི་སྦྱོར་ཉིད་ཡེ་ཤེས་ཀྱང་། །
ཞེས་པས་བསྟན་ནོ། །
གཉིས་པ་ནི་རྩ་རྒྱུད་ལེའུ་ལྔ་བཅུ་རྩ་གཅིག་པ་ལས། གོས་དང་ཕྱག་རྒྱ་ལྔ་ལ་སོགས། །
ཤེས་རབ་ཡན་ལག་ཕུར་བུ་དྲྭ། །
ཨཱ་ལི་ཀཱ་ལི་ཞེས་བརྗོད་པ། །
རྒྱུ་སོགས་སྟོང་པ་སྔོན་འགྲོ་བ། །
འཇུག་པ་སྒྲ་ལ་སོགས་པ་ནས། །
ཇི་སྲིད་བསྡུས་པའི་སྦྱོར་ལྡན་ཞིང་། །
བདུད་རྩི་ཚིམ་བྱེད་མྱ་ངན་འདས། །
ལག་པའི་མཆོད་པ་དབང་བསྐུར་བ། །
གོ་ཆ་ཆེན་པོ་ཡང་དག་བསྲུང་། །
སྔགས་རྣམས་ཀུན་གྱི་མཆོད་པ་ཡིན། །
དེ་ལྟར་དེ་ཉིད་བཅུ་བཞི་ནི། །
མདོར་བསྡུས་ནས་ནི་བཤད་པ་ཡིན། །
ཞེས་གསུངས་ཏེ། འདི་ཉིད་ལྷ་མངལ་སྐྱེས་ལྟར་ན། བསྐྱེད་པའི་རིམ་པ་འབའ་ཞིག་གི་མཉམ་བཞག་དང་། རྗེས་སྤྱོད་དང་བཅས་པ་ལ་སྦྱར་བ་དང་། ལྷ་སྒོང་སྐྱེས་ལྟར་ན་བསྐྱེད་རྫོགས་མ་ལུས་པ་ལ་སྦྱར་བ་གཉིས་ལས། འདིར་སྐབས་སུ་བབ་པ་ཕྱི་མ་ལྟར་བཤད་ན། གོས་ནི་ཕན་འདོགས་པས་ན་གོས་ཞེས་བྱ་སྟེ། བསྐྱེད་རིམ་གྱི་སྔོན་འགྲོ་ཚངས་པའི་གནས་བཞི་བསྒོམ་པ་ལ་སོགས་པའོ། །
ཕྱག་རྒྱ་ལྔ་ལ་སོགས་པ་ནི་མཉམ་བཞག་གི་དུས་ཀྱི་དཔའ་བོ་དང་དཔའ་མོ་རྣམས་ཀྱི་སྐུ་ལ་ཡོད་པའི་རྒྱན་ནོ། །
ཤེས་རབ་ཡན་ལག་ནི་ཕུང་པོ་དང་ཁམས་དང་སྐྱེ་མཆེད་ཀྱི་དག་པ་དྲན་པ་བསྒོམ་པའོ། །
ཕུར་བུ་དྲྭ་བ་ནི་རྗེས་སྤྱོད་ཀྱི་དུས་སུ་ཚམ་རྔམ་སྔགས་ཀྱིས་བསྲུང་བ་བྱེད་པའོ། །
ཨཱ་ལི་ཀཱ་ལི་ཞེས་བརྗོད་པ་ནི་ངག་དག་པར་བྱེད་པ་སྟེ། དེས་མཚོན་ནས་ཐོག་མ་ཉིད་དུ་ལུས་ངག་ཡིད་གསུམ་དག་པར་བྱའོ། །
རྒྱུ་སོགས་བསོད་ནམས་ཀྱི་ཚོགས། སྟོང་པ་སྔོན་དུ་འགྲོ་བ་ཡེ་ཤེས་ཀྱི་ཚོགས་སོ། །
འཇུག་པ་ནི་སེམས་ཅན་གྱི་དོན་ལ་འཇུག་ཅིང་སྤྲོ་བ་ཡིན་ལ། སྒྲ་ལ་སོགས་པ་ནས་ནི་དཔལ་མངོན་པར་རྟོགས་པར་ལྷ་བསྐྱེད་པ་ལྟར་སྟོང་པའི་ངང་ལས་འབྱུང་བ་རིམ་བརྩེགས་སྣ་ཚོགས་པདྨའི་བར་དུ་བསྐྱེད་པ་དང་། སྣ་ཚོགས་པདྨའི་ལྟེ་བར་ཨཱ་ལི་ལས་ཟླ་བ། དེའི་སྟེང་དུ་ཀཱ་ལི་ལས་ཉི་མ། དེའི་བར་དུ་ཧཱུྃ་ཉི་མའི་སྟེང་དུ་ཡི་གེ་གསུམ་རིམ་པ་བཞིན་དུ་བསམས་ལ། དེའི་སྟེང་དུ་པདྨ་དང་ཟླ་བའི་སྟེང་དུ་ཧཱུྃ་བསམ་སྟེ། ཡི་གེ་གསུམ་ནས་མས་རིམ་གྱིས་གཅིག་ལ་གཅིག་ཐིམ་ནས་ཧཱུྃ་གི་ཐིག་ལེ་ཡང་། ནཱ་དར་གྱུར་པ་ནི་སྒྲ་ཡིན་ལ། སོགས་པ་ཞེས་པ་ནི་ནཱ་ད་སྒྲ་དེ་ཉི་མ་ཟླ་བའི་བར་གྱི་ཚུལ་ཧཱུྃ་ལ་ཐིམ་སྟེ། དེ་ཐམས་ཅད་གྱུར་པ་ལས་རྟེན་དང་བརྟེན་པ་ཐམས་ཅད་དུས་གཅིག་ལ་རྫོགས་པར་བསྐྱེད་པའོ། །

དེ་ནས་བརྩམས་ནས་ཇི་སྲིད་བསྡུས་པའི་སྦྱོར་ལྡན་ཞིང་ནི་སྤྲུལ་སྐུ་ལ་དམིགས་པའི་རྗེས་ལ་ལུས་ཀྱི་དཀྱིལ་འཁོར་བསྒོམ་པ་ལོངས་སྤྱོད་རྫོགས་པའི་སྐུ་ལ་དམིགས་པ་དང་། བྱང་ཆུབ་ཀྱི་ཕྱོགས་ཀྱི་དག་པ་དྲན་པ་ཆོས་ཀྱི་སྐུ་ལ་དམིགས་པའི་བར་དང་། ཡེ་ཤེས་སེམས་དཔའ་སྤྱན་དྲང་བའི་བར་བསྡུ་བའོ། །
བདུད་རྩི་ཚིམ་བྱེད་ནི་མཆོད་པ་བྱེད་པའི་དུས་སུ་ཆོ་ག་བཞིན་བདུད་རྩི་མྱོང་བའོ། །
མྱ་ངན་འདས་ནི་ཕྱག་རྒྱ་བཞི་དང་། རྡོ་རྗེ་སེམས་དཔའ་བསྡུ་བ་ལ་སོགས་པ་རྫོགས་པའི་རིམ་པ་བསྒོམ་པ་སྟེ། དེ་ལྟར་དེ་ཁོ་ན་ཉིད་བཅུ་པོ་དེས་ནི་མཉམ་བཞག་ཁོ་ན་བསྟན་ཏོ། །
ལག་པའི་མཆོད་པ་ལ་སོགས་པ་བཞི་ནི་རྗེས་སྤྱོད་ཁོ་ན་སྟེ། རྗེས་སྤྱོད་ཀྱི་དུས་སུ་ལག་པའི་མཆོད་པ་བྱ་བ་དང་། དབང་བསྐུར་བ་ཁྲུས་ཀྱི་རྣལ་འབྱོར་བྱ་བ་དང་། རྗེས་ཀྱི་དུས་སུ་གོ་ཆ་ཆེན་པོས་བདག་ཉིད་ཡང་དག་པར་བསྲུང་བ་དང་། རྩ་བའི་སྔགས་བརྗོད་པ་ལ་སོགས་པའི་སྔགས་རྣམས་ཀུན་གྱི་མཆོད་པ་བྱ་བ་སྟེ། དེ་ལྟར་ན་འབྲས་བུ་འགྲུབ་པ་ལ་མི་བསླུ་ཞིང་། སྒྲུབ་པ་པོ་ལ་ཕན་འདོགས་པར་བྱེད་པ་དེ་ཁོ་ན་ཉིད་བཅུ་བཞི་པོ་དེ་ནི་བདེ་མཆོག་ཉུང་ངུའི་རྒྱུད་འདིར། འབུམ་ཕྲག་གསུམ་པའི་རྒྱུད་ལས་མདོར་བསྡུས་ནས་བཤད་པ་ཡིན་ནོ། །
གསུམ་པ་བཤད་རྒྱུད་ཀུན་སྤྱོད་ནས་གསུངས་པའི་ལམ་གྱི་རིམ་པ་ལ་གཉིས་ཏེ། རྒྱུད་ཀྱི་བརྗོད་བྱ་མ་ལུས་པ་འཁྲུགས་སྡེབས་པའི་ལམ་གྱི་རིམ་པ་དང་། ལམ་གྱི་དངོས་གཞི་ཉིན་ཞག་ཕྲུགས་གཅིག་ལ་ཇི་ལྟར་བྱ་བའི་ཚུལ་མདོར་བསྡུ་བའོ། །
དང་པོ་ནི་རྣལ་འབྱོར་མ་ཀུན་ཏུ་སྤྱོད་པའི་བརྗོད་བྱ་ཐམས་ཅད་བསྡུ་ན། གཉིས་སུ་བསྡུ་བ་དང་། གསུམ་དུ་བསྡུ་བ་དང་། བཞིར་བསྡུ་བ་གསུམ་ལས། དང་པོ་ནི། དེ་བཞིན་གཤེགས་པའི་དབུགས་དབྱུང་དང་། རྡོ་རྗེ་འཛིན་པའི་དབུགས་དབྱུང་གཉིས་ཏེ། དེ་ཉིད་རྒྱུའི་དབང་དུ་བྱས་ན་ཀུན་རྫོབ་ཀྱི་བདེན་པ་ནི་དེ་བཞིན་གཤེགས་པའི་དབུགས་དབྱུང་། དོན་དམ་པའི་བདེན་པ་ནི་རྡོ་རྗེ་འཛིན་པའི་དབུགས་དབྱུང་། ལམ་གྱི་དབང་དུ་བྱས་ན་བསྐྱེད་རིམ་དང་རྫོགས་རིམ་གཉིས། འབྲས་བུའི་དབང་དུ་བྱས་ན་གཟུགས་སྐུ་དང་། ཆོས་སྐུ་གཉིས་ལ་དབུགས་དབྱུང་གཉིས་སྦྱར་དགོས་ཏེ། ཀུན་སྤྱོད་ལེའུ་བཅུ་གསུམ་པ་ལས། བསོད་ནམས་ཡེ་ཤེས་ཚོགས་དག་ནི། །
བདེན་པ་གཉིས་ལ་བརྟེན་པ་ཡིན། །
ཞེས་དང་། ལེའུ་བཅུ་གཅིག་པ་ལས། བདེ་གཤེགས་དབུགས་དབྱུང་གསུངས་པ་ནི། །
དག་པའི་ལུས་ནི་སྐྱོན་མེད་པ། །
ཞེས་གསུངས་པས་སོ། །
གཉིས་པ་ནི་ལམ་གྱི་ཀུན་ཏུ་སྤྱོད་པ་དང་། དེ་རྫོགས་པར་བྱེད་པའི་ཡན་ལག་གི་ཀུན་ཏུ་སྤྱོད་པ་དང་། འབྲས་བུའི་ཀུན་ཏུ་སྤྱོད་པ་གསུམ་དུ་འདུས་སོ། །
གསུམ་པ་ནི་དེའི་སྔོན་དུ་རྒྱུའི་ཀུན་སྤྱོད་སྔོན་དུ་སོང་བ་ཉམས་སུ་ལེན་པའི་རྟེན་གྱི་གང་ཟག་བགྲངས་ན་བཞིར་འགྱུར་རོ། །
དེ་ལྟར་བཤད་ན་ཆོས་ཐམས་ཅད་ཀྱི་རང་བཞིན་སེམས་ཀྱི་རང་བཞིན་སེམས་ཀྱི་ཆོས་ཉིད་སྤྲོས་བྲལ་སྔོན་དུ་འགྲོ་བའི་རྟེན་གྱི་གང་ཟག་ལ་རིགས་གཉིས་ཏེ། ལམ་ལ་འཇུག་པ་དང་། ཞུགས་པའོ། །
ལམ་ལ་འཇུག་པ་ལ་གསུམ། སྔར་མི་དགེ་བ་འབའ་ཞིག་སྤྱོད་པ་མ་དག་པ་དང་། སྔར་ཕ་རོལ་ཏུ་ཕྱིན་པས་ཅི་རིགས་རྒྱུད་སྦྱངས་པ་དག་པ་དང་། རེས་སྡིག་པ་སྤྱོད་ཅིང་རེས་དགེ་བ་སྤྱོད་པ་འདྲེས་པ་སྟེ། དེ་སྐད་དུ། དག་དང་མ་དག་འདྲེས་པ་སྟེ། །
སྒྲུབ་པ་པོ་ནི་གསུམ་དུ་གནས། །
ཞེས་གསུངས་པས་སོ། །
ལམ་ལ་ཞུགས་པ་ལ་ཡང་གསུམ་སྟེ། བསྐྱེད་པའི་རིམ་པ་འབའ་ཞིག་ལ་དགའ་བ་མཉེས་པར་བྱེད་པའི་སྒྲུབ་པ་པོ་དང་། རྫོགས་པའི་རིམ་པ་འབའ་ཞིག་བསྒོམས་པའི་རྣམ་པར་དག་པའི་སྒྲུབ་པ་པོ་དང་། ཟུང་དུ་འཇུག་པ་ལ་དགའ་བ་གསལ་བྱེད་ཡོན་ཏན་ལྡན་པ་ཞེས་བྱ་བ་སྟེ། དེ་ཡང་། མཉེས་བྱ་རྣམ་པར་དག་པ་དང་། །

གསལ་བྱེད་ཡོན་ཏན་ལྡན་པའི་མི། །
ཞེས་གསུངས་པ་ཡིན་ནོ། །
ཡང་རྒྱུད་འདི་ནི་གང་ཟག་གཉིས་ཏེ། སྤང་བར་བྱ་བ་དང་། བསྒྲུབ་བར་བྱ་བའི་གང་ཟག་གོ །དང་པོ་ནི། ལེའུ་བཅུ་གཅིག་པ་ལས། ལྐུགས་ཅིང་གླེན་པ་སྡིག་དང་ལྡན། །
བྱིས་པའི་ཤེས་པས་ཤེས་པ་ཅན། །
སེམས་ཅན་ཡོངས་སུ་མ་སྨིན་དང་། །
ཕྱི་རོལ་བསྟན་བཅོས་ཀྱིས་འཆལ་པ། །
དེ་དག་ཀུན་གྱིས་མི་ཤེས་ཏེ། །
མི་ཤེས་མུན་པས་ཁེབས་པ་དང་། །
ཁེངས་པ་ལ་ནི་རྟག་དགའ་བ། །
ང་རྒྱལ་ལ་སོགས་བདུན་སེམས་ལྡན། །
དེ་དག་ཀུན་ཀྱང་སངས་རྒྱས་ཀྱི། །
སྤྱོད་ཡུལ་གསང་བ་མི་ཤེས་སོ། །
ཞེས་པའི་ཡན་ལག་གསུངས་པ་དང་། སྒྲུབ་པའི་མཚན་ཉིད་ཀྱང་དེ་ཉིད་ལས། བླ་མའི་རིམ་པས་ཇི་ལྟར་བསྟན། །
གང་གིས་མྱུར་དུ་ཤེས་འགྱུར་བ། །
སྐྱེ་བ་བྱེ་བ་སྟོང་ཕྲག་ཏུ། །
ང་ཡིས་ཡེ་ཤེས་ཀྱིས་བསྐུལ་ཡིན། །
དད་པ་ཡང་དག་ལྡན་པ་དང་། །
རྣལ་འབྱོར་སྤྱོད་ཚུལ་ལ་གནས་ཡིན། །
ཞེས་གསུངས་ལ། ལེའུ་དང་པོ་ལ་རྣལ་འབྱོར་གྱི་དབང་ཕྱུག་ཅེས་གསུངས་སོ། །
གཉིས་པ་ལམ་གྱི་ཀུན་ཏུ་སྤྱོད་པ་ལ་གསུམ། རྟེན་དང་བརྟེན་པར་བཅས་པ་བསྐྱེད་པ་ཕྱིའི་ཀུན་སྤྱོད་སྤྲུལ་པའི་སྐུ་ལམ་དུ་བྱེད་པ་དང་། ལུས་ལ་ལྷ་རྣམས་རྫོགས་པར་བསྒོམ་པ་ནང་གི་ཀུན་སྤྱོད་ལོངས་སྐུ་ལམ་དུ་བྱེད་པ་དང་། རྫོགས་པའི་རིམ་པ་ཉམས་མྱོང་དང་བཅས་པ་ནི་རྫོགས་པའི་ཀུན་སྤྱོད་ཆོས་སྐུ་ལམ་དུ་བྱེད་པའོ། །
གསུམ་པ་དེ་རྫོགས་པར་བྱེད་པ་ཡན་ལག་གི་ཀུན་ཏུ་སྤྱོད་པ་ལ་གསུམ་སྟེ། དང་པོ་གཉིས་རྫོགས་པར་བྱེད་པའི་ཡན་ལག་དང་། གསུམ་ཀ་རྫོགས་པར་བྱེད་པའི་ཡན་ལག་དང་། དེ་དག་བརྟན་པར་བྱེད་པའི་སྤྱོད་པའོ། །
དང་པོ་ལ་ལྔ་སྟེ། ཕུང་པོ་ཁམས་དང་སྐྱེ་མཆེད་སྦྱང་བསྒྱུར་དང་། ཚོགས་གཉིས་བསག་པ་དང་། གོ་ཆ་བཅིང་བ་དང་། ཡེ་ཤེས་པ་དགུག་པ་དང་། དབང་བསྐུར་བའོ། །
གཉིས་པ་ལ་ལྔ་སྟེ། སྔགས་མཆོད་དང་། གསང་བའི་མཆོད་པ་དང་། དམ་ཚིག་ཅན་ལ་གཏོར་མ་སྦྱིན་པ་དང་། དམ་ཚིག་དང་སྡོམ་པ་དང་། ཐུན་མོང་གི་བྱ་བ་བྱང་ཆུབ་ཀྱི་ཕྱོགས་ཀྱི་དག་པ་དང་། ཐུན་མཚམས་ཀྱི་བྱ་བའོ། །
འདི་ལ་ཡང་ལྔ་སྟེ། ཁམས་དང་རྒྱན་ཆའི་དག་པ། སུམ་བྷ་ནིས་བསྲུང་བ། སྤྱོད་ལམ་གྱི་རྣལ་འབྱོར། ཁ་ཟས་ཀྱི་རྣལ་འབྱོར། ཉལ་བ་དང་ལྡང་བའི་རྣལ་འབྱོར་རོ། །
གསུམ་པ་ལ་རང་དོན་གྱི་སྤྱོད་པ་དང་། གཞན་དོན་ཕྱོགས་ལས་རྣམ་པར་རྒྱལ་བའི་སྤྱོད་པ་གཉིས་ལས། དང་པོ་ལ་གསུམ་སྟེ། བསྐྱེད་རིམ་བརྟན་པར་བྱེད་པ་སྤྲོས་བཅས་ཀྱི་སྤྱོད་པ། རྫོགས་རིམ་བརྟན་པར་བྱེད་པ་སྤྲོས་མེད་ཀྱི་སྤྱོད་པ། གཉིས་ཀ་བརྟན་པར་བྱེད་པ་ཤིན་ཏུ་སྤྲོས་མེད་ཀྱི་སྤྱོད་པའོ། །
གསུམ་པ་འབྲས་བུའི་ཀུན་ཏུ་སྤྱོད་པ་ལ་ཐུན་མོང་གི་དངོས་གྲུབ་དང་། མཆོག་གི་དངོས་གྲུབ་དང་། ཕྱག་རྒྱ་ཆེན་པོ་མཆོག་གི་དངོས་གྲུབ་གསུམ་སྟེ། དེ་ལྟར་ན་ཀུན་ཏུ་སྤྱོད་པ་ཞེས་པའི་ཚིག་དེ་ཉིད་ཀྱིས། འཁོར་ལོ་བདེ་མཆོག་གི་ལམ་དང་འབྲས་བུ་མ་ལུས་པ་བསྟན་ཅིང་། ལེའུ་གང་ནས་གང་འབྱུང་ནི་རྒྱུད་ཉིད་ཀྱི་སྟེང་དུ་རྟོགས་པར་བྱའོ། །
གཉིས་པ་ལམ་གྱི་དངོས་གཞི་ཉིན་ཞག་ཕྲུགས་གཅིག་ལ་ཇི་ལྟར་བྱ་བའི་ཚུལ་མདོར་བསྡུ་བ་ནི། ཀུན་སྤྱོད་ལེའུ་བཅུ་གཉིས་པ་ལས། འདུག་དང་ལྡང་བ་ཉིད་དང་ནི། །
འཇུག་དང་རྫོགས་པ་ཉིད་དག་དང་། །
བྱིན་གྱིས་བརླབ་དང་དབང་བསྐུར་དང་། །
ཏིང་འཛིན་མཆོད་པ་བསྡུ་བ་ཡིན། །
ཞེས་བྱ་བ་དེ་ཁོ་ན་ཉིད་བཅུ་སྟེ། དེ་ལ་འདུག་པ་ཞེས་བྱ་བ་ནི། ཚངས་པའི་གནས་བཞི་དང་། གཞི་སྦྱང་བསྒྱུར་དང་། སྲུང་བའི་འཁོར་ལོ་དང་། བསོད་ནམས་དང་ཡེ་ཤེས་ཀྱི་ཚོགས་བསགས་ནས་བདག་མེད་པ་ལ་བློ་ཅུང་ཟད་འདུག་པ་ཡིན་ནོ། །

གཉིས་པ་ལྡང་བ་ནི། བྱང་ཆུབ་ཀྱི་སེམས་ཀྱི་རྒྱུན་གྱིས་སེམས་ཅན་གྱི་དོན་བྱའོ་སྙམ་པའི་བསམ་པས་འབྱུང་བ་རིམ་བརྩེགས་རི་རབ་དང་བཅས་པ་བསྒོམ་པའོ། །
གསུམ་པ་འཇུག་པ་ནི་རི་རབ་ཀྱི་སྟེང་དུ་མངོན་པར་བྱང་ཆུབ་པ་ལྔ་ལས་རྟེན་དང་བརྟེན་པ་དུས་གཅིག་ཏུ་ཤིན་ཏུ་གསལ་བར་ཕྱིའི་དཀྱིལ་འཁོར་བསྒོམ་པ་ཡིན་ནོ། །
བཞི་པ་རྫོགས་པ་ནི་ལུས་ཀྱི་དཀྱིལ་འཁོར་རྫོགས་པར་བསྒོམས་པ་སྔགས་ཀྱིས་བྱིན་གྱིས་བརླབ་པའོ། །
ལྔ་པ་བྱིན་གྱིས་བརླབ་པ་ནི་ཕོ་ཉ་བསྲེ་བ་དང་། གོ་ཆ་བཅིང་བ་དང་། ཡེ་ཤེས་པ་དགུག་པ་ཡིན་ནོ། །
དྲུག་པ་དབང་བསྐུར་བ་ནི་རིགས་ཀྱི་བདག་པོས་རྒྱས་གདབ་པ་དང་བཅས་པའོ། །
བདུན་པ་ཏིང་ངེ་འཛིན་ནི་བྱང་ཆུབ་ཀྱི་ཕྱོགས་ཀྱི་དག་པ་དྲན་པར་བྱས་ལ་ལྷའི་སྐུ་མདོག་དང་ཕྱག་མཚན་ལ་སེམས་ཅུང་ཟད་འཛིན་པ་ཡིན་ནོ། །
བརྒྱད་པ་མཆོད་པ་ནི་སྔགས་ཀྱི་མཆོད་པ་དང་། ཕྱིའི་མཆོད་པ་དང་། བདུད་རྩིའི་མཆོད་པ་དང་། མཉེས་པའི་མཆོད་པ་དང་། ཡིད་ལས་བྱུང་བའི་མཆོད་པ་དང་། བསྟོད་པའི་མཆོད་པ་དང་། གསང་བའི་མཆོད་པ་སྟེ། དེ་ལ་བཟླས་པ་སྔགས་མཆོད་ཀྱི་ཁོངས་སུ་འདུས་ལ། གསང་བའི་མཆོད་པ་ནི་རྫོགས་པའི་རིམ་པར་འགྲོ་བའི་སྐབས་ཀྱང་ཡོད་དོ། །
གཏོར་མའང་མཆོད་པའི་སྐབས་སུ་འདུ་བ་ཡིན་ཏེ། ཐུན་གོང་མ་རྣམས་ལ་གཏོར་མ་ནི་ཐུན་མཇུག་བསྡུ་བའི་རྗེས་ལ་བཏང་ལ། ཐུན་ཐ་མ་ལ་ནི་གཏོར་མ་དང་དག་པའི་རྗེས་ལ་བསྡུ་བ་བསྒོམ་པ་ཡིན་ནོ། །
ཐུན་མཚམས་ཀྱི་བྱ་བ་ལ་ཁ་ཟས་དང་། སྤྱོད་ལམ་དང་། ཕྱི་མཆོད་དང་། ལག་མཆོད་ཀྱང་མཆོད་པའི་ཁོངས་སུ་བསྡུ་ལ། གནས་སྐབས་ཀྱི་མཆོད་པའི་ཚེས་བཅུའི་མཆོད་པའང་མཆོད་པའི་ཕྱིར་འདུའོ། །
དགུ་པ་བསྡུ་བ་ཞེས་བྱ་བ་ནི་རྫོགས་པའི་རིམ་པ་སྟེ་རྡོ་རྗེ་སེམས་དཔའ་བསྡུ་བ་ལྟ་བུས་དཀྱིལ་འཁོར་རིམ་པས་བསྡུས་ལ། ཐུན་གོང་མ་རྣམས་ལ་ནི་དེ་ལས་ལངས་ནས་དག་པ་རྗེས་སུ་དྲན་པར་བྱེད་པ་ཡིན་ལ། ཐུན་ཐ་མ་ལ་ནི་དག་པ་རྗེས་དྲན་གྱི་རྗེས་ལ་རྡོ་རྗེ་སེམས་དཔའ་བསྡུ་བར་བྱས་ནས་དེའི་ངང་ལ་ཉལ་བའི་རྣལ་འབྱོར་བྱེད་པ་ཡིན་ནོ། །
བཅུ་པ་ཡིན་ཞེས་པ་ངེས་པ་སྟེ། དག་པ་ནི་ཁམས་ཀྱི་དག་པ་དང་། རྒྱན་ཆེའི་དག་པ་བྱས་ལ། དཀྱིལ་འཁོར་གྱི་འཁོར་ལོ་བསྡུས་ཏེ་ཚམ་རྔམ་སྔགས་ཀྱིས་བསྲུངས་ལ། སྤྱོད་ལམ་གྱི་རྣལ་འབྱོར་བྱེད་པ་ཡིན་ནོ་ཞེས་རྗེ་བཙུན་གསུང་ངོ་། །
གསུམ་པ་བརྩམ་བྱའི་བསྟན་བཅོས་འཕྲོས་དོན་དང་བཅས་པ་ནི། དེ་ལྟར་ན་སློབ་དཔོན་འདིས་མངོན་པར་རྟོགས་པའི་གཞུང་ཆོ་གའི་ཡན་ལག་ཕལ་ཆེར་ཀུན་ཏུ་སྤྱོད་པའི་རྒྱུད་ལ་བརྟེན་ནས་བརྩམ་པ་ཡིན་ནོ། །
དེའི་རྒྱུ་མཚན་གྱིས། འདིའི་རྒྱུད་རྒྱས་པའི་ནང་ནས། རྒྱུད་བསྡུས་པ་འདི་རང་གཞུང་གི་ཤེས་བྱེད་དུ། སློབ་དཔོན་ཉིད་ཀྱིས་ཕྱུང་སྟེ། ཐོག་མར། གང་གི་དྲིན་གྱིས་བདེ་ཆེན་ཉིད། །
ཅེས་སོགས་ཚིགས་བཅད་གཅིག་གི་མཆོད་བརྗོད་ཀྱང་མཛད་པ་ཡིན་ལ། གང་ཞིག་ཕྱུང་ན་རྗེ་བཙུན་གྱིས་རྒྱུད་རྒྱས་པ་ལ་རྟོག་པ་དྲུག་ཅུ་རྩ་བཞི་བཞུགས་ཤིང་། རྟོག་པ་རེ་རེ་ལ་ལེའུ་བཅུ་བདུན་བཅུ་བདུན་དུ་བཞུགས་པ་ལས། རྒྱུད་ཉུང་ངུ་འདི་ནི་ཉི་ཤུ་པ་རིག་འཛིན་གྲུབ་པའི་རྟོག་པ་སོང་བའི་རྗེས་ལ་ཉེར་གཅིག་པ་འཁོར་ལོ་གསུམ་བཀོད་པའི་རྟོག་པ་ཡིན་པར་བཞེད་ཅིང་། པུ་ཧྲངས་པའི་རྗེས་སུ་འབྲངས་པ་དག་རྟོག་པ་ཉི་ཤུ་རྩ་ལྔ་པ་ཡིན་པར་བཞེད་དོ། །
དེས་ན་སློབ་དཔོན་གྱི་གཞུང་འདི་རྒྱ་བོད་ཀུན་ཏུ་ཉི་ཟླ་ལྟར་དུ་གྲགས་པས། རྒྱ་གར་དུ་ཡང་ལྭ་བ་པ་དང་། པྲཛྙཱ་རཀྵི་ཏ་དང་། དེ་བཞིན་གཤེགས་པའི་རྡོ་རྗེ་དང་། ཀུ་མཱ་ར་བོ་དྷི་དང་། ཇོ་བོ་རྗེའི་འགྲེལ་པ་རྣམས་ཡོད་ཅིང་། བོད་དུ་ཡང་ཇོ་བོའི་གསུང་སྒྲོས་བྲིས་པ་ལོ་ཆེན་རིན་བཟང་གི་ཊཱི་ཀ་དང་། མར་དོའི་རྗེས་འབྲངས་ལ་གློ་བོ་ལོ་ཙྪ་བ་དང་། བནྡེ་རྒྱ་མཚོ་གྲགས་ཀྱི་ཊཱི་ཀ་གཉིས་དང་། པུ་ཧྲངས་པའི་རྗེས་འབྲངས་ལ་དམར་ཆོས་ཀྱི་རྒྱལ་པོའི་ཊཱི་ཀ་དང་། མལ་གྱོའི་རྗེས་འབྲང་ལ་གཉན་ཕུལ་བྱུང་བའི་འབྲུ་འབུམ་དང་། རྗེ་བཙུན་གྱི་དོན་འགྲེལ་དང་། དགའ་ལྡན་པ་ཆོས་ཀྱི་རྒྱལ་མཚན་གྱི་ཊཱི་ཀ་རྣམས་ཡོད་དོ། །

བཞི་པ་བསྟན་བཅོས་ཀྱི་བརྗོད་བྱ་མངོན་རྟོགས་ཉིད་བཤད་པ་ལ་བཞི་སྟེ། གང་དུ་བསྒོམ་པའི་གནས། གང་གིས་སྒོམ་པའི་གང་ཟག གང་བསྒོམ་པའི་རྣལ་འབྱོར། དེ་ལྟར་བསྒོམས་པའི་འབྲས་བུའོ། །
དང་པོ་ནི། མངོན་བརྗོད་བླ་མ་ལས། རི་སུལ་དང་ནི་རི་རྩེ་དང་། །
ཆུ་བོའི་ངོགས་དང་འདུས་པ་དང་། །
རྒྱ་མཚོ་ཆེན་པོའི་འགྲམ་དག་དང་། །
ཤིང་གཅིག་དང་ནི་ཞི་བའི་གནས། །
མ་མོའི་ཁྱིམ་མམ་དུར་ཁྲོད་དམ། །
སྣ་ཚོགས་སྐྱེད་མོས་ཚལ་མཆོག་གམ། །
ལྷ་ཁང་དང་ནི་མཆོད་རྟེན་ནམ། །
ཁྱིམ་མམ་བཞི་མདོ་དག་ཏུ་ནི། །
སྒྲུབ་པ་པོ་ཡིས་སྦྱོར་བསྒྲུབ་ན། །
འདོད་པ་ཀུན་གྱིས་འབྲས་བུ་གསོལ། །
གནས་ནི་བརྟག་པར་བྱས་པའམ། །
ཡིད་ནི་གང་དུ་དགའ་བ་དེར། །
སྣ་ཚོགས་བདེ་མཆོག་དམ་པ་དེར། །
དེ་རུ་བསྒྲུབས་ན་དངོས་གྲུབ་འགྱུར། །
དབྱེ་བ་དུ་མས་བསྒོམ་པ་ནི། །
གདུལ་བྱའི་བསམ་པའི་དབང་གིས་སོ། །
ཞེས་གསུངས་པའི་རི་སུལ་ནས་བཞི་མདོའི་བར་རྣམས་གདུལ་བྱའི་བསམ་པའི་དབང་གིས་རྒྱས་པར་དབྱེ་བ་ཡིན་ལ། མདོར་བསྡུ་ན། ཡིད་ནི་གང་དུ་དགའ་བ་དེར། །
ཞེས་པ་སྟེ། ཀྱཻ་རྡོ་རྗེར། དང་པོར་གོམས་པར་བྱེད་དུས་ཀྱི། །
གནས་ནི་གང་དུ་སྔགས་པའི་སེམས། །
གཅིག་ཏུ་མཉམ་གཞག་འགྲུབ་འགྱུར་བའི། །
གནས་ནི་བཟང་པོ་ངེས་པར་བརྟག །རང་གི་ཁྱིམ་དུ་ཞེས་གསུངས་པ་དང་མཐུན་ནོ། །
གཉིས་པ་ནི་གཞུང་ལས། དང་པོར་རེ་ཤིག་རྣལ་འབྱོར་པའི་དབང་ཕྱུག་གིས་ཞེས་གསུངས་ཏེ། འདི་ལ་བཤད་པ་གསུམ་དུ་གསུངས་པ་ལས། དང་པོ་ནི་རྣལ་འབྱོར་པའི་ཞེས་པ་ནི། སློབ་པའི་རྣལ་འབྱོར་པ་དང་། མི་སློབ་པའི་རྣལ་འབྱོར་པ་གཉིས་སོ། །
དེ་ལ་དང་པོ་ནི་རྣལ་འབྱོར་ཏེ། དང་པོ་འཁོར་ལོ་བདེ་མཆོག་གི་དཀྱིལ་འཁོར་དུ་དབང་བསྐུར་བ་ཐོབ་ནས་མཉམ་པར་བཞག་པའི་རྣལ་འབྱོར་བསྐྱེད་རྫོགས་གཉིས་ལ་སྐུ་གསུམ་ལམ་དུ་བྱེད་པ་བསྒོམ་པ་དང་། ཐུན་མཚམས་སུ་གཏོར་མ་གཏོང་བ་གཏོར་མའི་རྣལ་འབྱོར་དང་། ཁ་ཟས་ཀྱི་རྣལ་འབྱོར། ནང་གི་སྦྱིན་སྲེག་དང་། དུས་ཐམས་ཅད་དུ་ལྷའི་ང་རྒྱལ་དང་མི་འབྲལ་བའི་སྤྱོད་ལམ་གྱི་རྣལ་འབྱོར་ཏེ་རྣལ་འབྱོར་བཞི་ཡིན་ལ། པའི་ཞེས་པ་ནི་བཞི་པོ་དེ་དག་ལྡན་པའི་རྣལ་འབྱོར་པའོ། །
དབང་ཕྱུག་ནི་བཞི་པོ་དེ་ལ་ཐུན་བཞི་ཡི་རིམ་གྱིས་གོམས་པར་བྱས་པས་དེ་ལ་དབང་དུ་གྱུར་པའོ། །
ཡང་བཤད་པ་གཉིས་པ་ནི་མི་སློབ་པའི་རྣལ་འབྱོར་པའི་དབང་དུ་བྱས་ན། རྣལ་འབྱོར་ནི་ཆོས་ཐམས་ཅད་བསམ་གྱིས་མི་ཁྱབ་པ་ཐབས་ཤེས་རབ་གཉིས་སུ་མེད་པ་ཡིན་ལ། པ་ནི་དེ་དང་ལྡན་པའོ། །
དབང་ཕྱུག་ནི་མཚོན་བྱེད་ཀྱི་རྫོགས་པའི་རིམ་པ་ལ་མི་ལྟོས་པར་བསམ་གྱིས་མི་ཁྱབ་པ་ལ་དབང་ཐོབ་པ་སྟེ། དེ་ཡང་དང་པོ་དཀྱིལ་འཁོར་དུ་ཞུགས་ཏེ་ལྷ་དང་སྐལ་བ་མཉམ་པར་བྱས་པའི་རྣལ་འབྱོར་པས་ཞག་གཅིག་ལ་ཐུན་བརྒྱད་དུ་བསྒོམས་པའི་བཞི་ཆའམ་བརྒྱད་ཆ་གཅིག་གིས་བར་དུ་ཆོས་ཐམས་ཅད་བསམ་གྱིས་མི་ཁྱབ་པ་ལ་རང་གི་ངང་གིས་མཉམ་པར་འཇོག་པར་ནུས་པ་ནི་རབ་ཀྱི་ཡང་རབ་སྟེ་དེ་ནི་མི་སློབ་པའི་རྣལ་འབྱོར་ཞེས་བྱའོ། །
གང་ཟག་དེའི་བསྐྱེད་པའི་རིམ་པའི་དོད་ནི། བླ་མའི་ཆགས་ལྷྭམ་གཉིས་རང་གི་སྤྱི་བོར་བསམས་ནས། བླ་མ་སངས་རྒྱས་བླ་མ་ཆོས། །
ཞེས་པ་ལ་སོགས་པས་མོས་གུས་བྱེད་པའོ། །
དེས་བསྐྱེད་པའི་རིམ་པར་ཅིས་ཏེ་འགྲོ་སྙམ་ན་བསྐྱེད་རིམ་བསྒོམས་པས་ཀྱང་རང་གི་རྒྱུད་ལ་ཚོགས་གསོག་ཅིང་སྒྲིབ་པ་སྦྱོང་བར་བྱེད་པ་བཞིན་དུ་སྔ་མས་ཀྱང་རང་གི་རྒྱུད་ལ་ཚོགས་གསོག་ཅིང་སྒྲིབ་པ་སྦྱོང་བར་བྱེད་པའི་ཕྱིར་རོ། །

འདིའི་རྫོགས་པའི་རིམ་པ་ནི་སྔར་སློབ་པའི་རྣལ་འབྱོར་པ་སློབ་པའི་དུས་སུ་མཚོན་བྱེད་ལ་ལྟོས་པའི་རྫོགས་པའི་རིམ་པ་རྡོ་རྗེ་སེམས་དཔའ་བསྡུས་པ་ལ་སོགས་པ་ལ་གོམས་པར་བྱས་ཟིན་པ་ཡིན་པས་མི་སློབ་པའི་རྣལ་འབྱོར་བསྒོམ་པའི་དུས་སུ་མཚོན་བྱེད་ལ་མི་ལྟོས་པར་ཆོས་ཐམས་ཅད་བསམ་གྱིས་མི་ཁྱབ་པ་གསལ་ལ་མི་རྟོག་པ་དེ་བསྒོམ་པའོ། །
ཡང་བཤད་པ་གསུམ་པ་ནི་བདེ་མཆོག་ཉུང་ངུ་དང་། རྣལ་འབྱོར་མ་ཀུན་ཏུ་སྤྱོད་པའི་རྒྱུད་ཀྱི་དགོངས་པས་རྒྱུད་སྡེ་དྲུག་ཏུ་གནས་པ་ཡིན་པས་ན། དེ་ཡང་རྣལ་འབྱོར་པའི་ཞེས་པ་ནི་བྱ་བའི་རྒྱུད་ལ་སོགས་པའི་ཆོ་ག་ཉམས་སུ་ལེན་པའི་གང་ཟག་ལ་བྱ་བའི་རྒྱུད་ཀྱི་རྣལ་འབྱོར་པ་ཞེས་པ་ལ་སོགས་པར་མིང་འདོགས་པ་ཡིན་ལ། རྒྱུད་འདི་རྒྱུད་སྡེ་དྲུག་པ་མའི་ཡང་མ་བླ་ན་མེད་པའི་རྒྱུད་ཡིན་པས་རྒྱུད་འདིའི་ལམ་ཉམས་སུ་ལེན་པའི་སྒྲུབ་པ་པོ་ལ་ཡང་མིང་རྣལ་འབྱོར་པའི་དབང་ཕྱུག་ཞེས་བྱ་སྟེ། དཔེར་ན་འཇིག་རྟེན་ན་བཙུན་མོ་རྣམས་ཀྱི་ཁྱོ་གྲལ་གྱི་གོ་རིམ་མམ། ག་བུར་ལ་སོགས་པའི་སྨན་གྱི་སྣོད་ཀྱི་གོ་རིམ་བཞིན་ནོ། །
དེས་ན་འདིར་རྟེན་གྱི་གང་ཟག་ཁྱད་པར་དུ་བསྟན་པ་འདིས་ནི་གང་ཟག་བཞི་ལས་ཡང་རབ་ཀྱི་ཉམས་སུ་བླང་བྱ་ཡིན་པར་ཤུགས་ལ་བསྟན་ནོ། །
དེའི་ཕྱིར་བླ་མ་ཕམ་འཐིང་པ་ནི་སྒྲུབ་པའི་ཐབས་འདི་ཉམས་སུ་ལེན་པའི་གང་ཟག་ཡང་རབ་བཞིར་བཞེད་ལ། བླ་མ་དུས་འཁོར་བ་དང་། ཁ་ཆེ་བྱང་ཆུབ་བཟང་པོ་ནི་འདིར་རབ་ཀྱི་རབ་མི་སློབ་པའི་རྣལ་འབྱོར་པའི་ཉམས་བླང་ཕར་བོར་ནས་སློབ་པའི་རྣལ་འབྱོར་ཉམས་སུ་ལེན་པ་ལ་སྒྲུབ་ཐབས་རྒྱས་འབྲིང་བསྡུས་པ་གསུམ་དུ་བཞེད་དོ། །
གསུམ་དུ་ཕྱེ་བ་ནི་གཉན་ཕུལ་བྱུང་བས་བཤད་ལ། རྗེ་བཙུན་རྩེ་མོས་ནི་དེ་དག་གི་དོན་བསྡུས་ནས། སེམས་ཅན་ཐམས་ཅད་ལ་གཅིག་ཏུ་བརྩེ་བའི་བློ་དང་ལྡན་པས་ཡང་དག་པའི་བླ་མ་བསྙེན་བཀུར་བས། དཔལ་སྡོམ་པའི་དཀྱིལ་འཁོར་དུ་དབང་བསྐུར་ཞིང་རྗེས་སུ་གནང་བ་ཐོབ་པ་སྤྱི་དང་ཁྱད་པར་གྱི་དམ་ཚིག་ལ་གནས་ཤིང་། བླ་མའི་མན་ངག་གི་ལུང་ཡང་དག་པ་དང་ལྡན་པའི་རྣལ་འབྱོར་པའི་དབང་ཕྱུག་གིས་ཞེས་གསུངས་ཤིང་། རྗེ་བཙུན་ཡང་འདི་བཞིན་དུ་བཞེད་དོ། །
དམར་གྱིས་རྣལ་འབྱོར་ནི་ཞི་གནས་དང་ལྷག་མཐོང་ཟུང་དུ་འཇུག་པའི་ཏིང་ངེ་འཛིན་ལ་བྱ། དབང་ཕྱུག་ནི་དེ་ཉིད་ལ་དབང་བསྒྱུར་ཞིང་ཕྱུག་པ་སྟེ། མཐར་ཐུག་སངས་རྒྱས་སོ། །
ད་ལྟའི་རྣལ་འབྱོར་པ་ལ་དེ་ལྟར་དུ་མིང་འདོགས་པ་ནི་རྒྱུ་ལ་འབྲས་བུའི་མིང་གིས་བཏགས་པའོ་ཞེས་བཞེད་དེ། མིང་གི་འདོགས་ཚུལ་འདི་ནི་སྔར་གྱི་བཤད་ཚུལ་ཐམས་ཅད་ལ་ཡང་ཉེ་བར་མཁོ་བ་ཞིག་སྣང་ངོ་། །
གསུམ་པ་ལ་གཉིས་ཏེ། ཇོ་བོ་བྷ་ཌནྟ་ནས་བརྒྱུད་པའི་མངོན་རྟོགས་ཀྱི་ཆིངས་བཤད་པ། ཕམ་འཐིང་པ་ནས་བརྒྱུད་པའི་ཉམས་ལེན་ཞིབ་ཏུ་བཤད་པའོ། །
དང་པོ་ནི་རྗེ་བཙུན་པུ་ཧྲངས་ལོ་ཆུང་པ་ནས་རིམ་པ་བཞིན་དུ་བརྒྱུད་པའི་མན་ངག་དམར་ཆོས་ཀྱི་རྒྱལ་པོས་འདི་ལྟར་བཤད་དེ། རྟེན་བསྐྱེད་པའི་རིམ་པ་ལ་མཉམ་པར་བཞག་པའི་རྣལ་འབྱོར་ནི། མཉམ་པར་བཞག་པའི་ཆོས་བཅུ་བཞིས་བསྡུས་པ་ཡིན་ནོ། །
ཅི་ལྟར་ན་འདི་ལ་རྒྱུའི་ལྷག་མོས་དང་། འབྲས་བུའི་ལྷག་མོས་གཉིས་ལས། དང་པོ་ལ་ཡང་གཉིས་ཏེ། སྔོན་འགྲོ་དང་། དངོས་གཞིའོ། །
དང་པོ་ལ་ཉོན་མོངས་པའི་སྒྲིབ་པ་ལས་བསྲུང་བའི་དོན་དུ་རྣལ་འབྱོར་བསྲུང་བ་དང་། ཤེས་བྱའི་སྒྲིབ་པ་ལས་བསྲུང་བའི་དོན་དུ་བདག་བསྲུང་བ་དང་། ཕྱིའི་བགེགས་ལས་བསྲུང་བའི་ཕྱིར་གནས་བསྲུང་བ་སྟེ། ཚད་མེད་བཞི་བསྒོམ་པ་དང་། ཕུང་ཁམས་སྐྱེ་མཆེད་བྱིན་གྱིས་བརླབ་པ་དང་། སྲུང་བའི་འཁོར་ལོ་བསྒོམ་པ་གསུམ་ལ་བཞེད་དོ། །

གཉིས་པ་ལ་གཉིས་ཏེ། ཀུན་རྫོབ་ཀྱི་བདེན་པ་རྟོགས་པར་བྱ་བའི་ཕྱིར་བསོད་ནམས་ཀྱི་ཚོགས་བསག་པ་དང་། དོན་དམ་པའི་བདེན་པ་ལ་རྨོངས་པ་སྤང་བའི་ཕྱིར་ཡེ་ཤེས་ཀྱི་ཚོགས་བསག་པའོ། །
གཉིས་པ་འབྲས་བུའི་ལྷག་མོས་ལ་གཉིས་ཏེ། རྟེན་དང་བརྟེན་པར་བཅས་པའི་སངས་རྒྱས་ཀྱི་ཞིང་སྦྱང་བའི་ཕྱིར་བདེ་བ་ཆེན་པོ་འབྲས་བུ་སྤྱིའི་ལྷག་མོས་དང་། སྐུ་གསུམ་ལམ་དུ་བྱ་བའི་ཕྱིར་འབྲས་བུ་བྱེ་བྲག་གི་ལྷག་མོས་སོ། །
འདི་ལ་གསུམ་སྟེ། ཆོས་སྐུ་ལམ་དུ་བྱ་ཞིང་ལམ་དང་ལྷ་ལ་ཐེ་ཚོམ་སྤང་བའི་ཕྱིར་ཆོས་སྐུའི་ལྷག་མོས་བྱང་ཆུབ་ཀྱི་ཕྱོགས་ཀྱི་དག་པ་དྲན་པར་བྱ་བ་དང་། ལོངས་སྐུ་ལམ་དུ་བྱ་ཞིང་གཙོ་བོའི་ལུས་ལ་ཞེན་པ་སྤང་བའི་ཕྱིར་ལོངས་སྐུའི་ལྷག་མོས་ལུས་ལ་སྐུའི་དཀྱིལ་འཁོར་འགོད་པ་དང་། སྤྲུལ་སྐུ་ལམ་དུ་བྱ་ཞིང་ཆོས་ཐམས་ཅད་སྤྲོ་བ་དང་བསྡུ་བའི་སྒོ་ནས་ཏིང་ངེ་འཛིན་དུ་མ་ལ་དབང་འབྱོར་པར་བྱ་བའི་ཕྱིར་སྤྲུལ་སྐུའི་ལྷག་མོས་སོ། །
འདི་ལ་དྲུག་སྟེ། ཏིང་ངེ་འཛིན་བརྟན་པར་བྱ་བའི་ཕྱིར་གོ་ཆ་བགོ་བ་དང་། བཟང་ངན་ནམ་ཐ་དད་ཀྱི་རྟོག་པ་སྤོང་བའི་ཕྱིར་ཡེ་ཤེས་པ་གཞུག་པ་དང་། ཆོས་ཐམས་ཅད་གདོད་མ་ནས་རྣམ་པར་དག་པ་མཚོན་པའི་ཕྱིར་དབང་བསྐུར་བ་དང་། ལྷན་ཅིག་སྐྱེས་པའི་ཡེ་ཤེས་བདེ་བ་ཆེན་པོ་རྟོགས་པར་བྱ་བའི་ཕྱིར་མཆོད་པ་བྱ་བ་དང་། འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་ཐམས་ཅད་མྱུར་དུ་འགྲུབ་པར་བྱ་བའི་ཕྱིར་བཟླས་པ་བྱ་བ་དང་། ཐུན་མཚམས་ཤེས་ཤིང་མཁའ་འགྲོ་མའི་བྱིན་རླབས་འབྱུང་བའི་ཕྱིར་དུ་བདུད་རྩི་མྱང་བའོ། །
དེ་ལྟར་མཉམ་བཞག་གི་ཆོས་བཅུ་བཞི་པོ་དེ་རྩ་རྒྱུད་ལེའུ་ལྔ་བཅུ་རྩ་གཅིག་པ་ལས། དེ་ལྟར་དེ་ཉིད་བཅུ་བཞི་ནི། །
མདོར་བསྡུས་ནས་ནི་བཤད་པ་ཡིན། །
ཞེས་པས་བསྟན་པ་ཡིན་ནོ། །
ཞེས་བཤད་དོ། །
གཉིས་པ་ནི། རྗེ་བཙུན་ཕམ་འཐིང་པའི་མན་ངག་མལ་གྱོ་ནས་བརྒྱུད་པ་རྗེ་བཙུན་རིན་པོ་ཆེ་འདི་ལྟར་བཞེད་དེ། ལམ་མངོན་པར་རྟོགས་པ་ནི་བཞིས་བཅིངས་པ་སྟེ། མཉམ་པར་བཞག་པའི་རྣལ་འབྱོར། སྤྱོད་ལམ་གྱི་རྣལ་འབྱོར། གཏོར་མའི་རྣལ་འབྱོར། ཁ་ཟས་ཀྱི་རྣལ་འབྱོར་རོ། །
ཉལ་བའི་རྣལ་འབྱོར་ནི་རྫོགས་པའི་རིམ་པའི་ཁོངས་སུ་འདུ་ལ། ལྡང་བའི་རྣལ་འབྱོར་དང་། ཁྲུས་ཀྱི་རྣལ་འབྱོར་གཉིས་ནི་བསྐྱེད་རིམ་གྱི་སྔོན་འགྲོ་ཡིན་ཅིང་། དག་པ་རྗེས་སུ་དྲན་པ་ནི་ཁ་ཅིག་སྤྱོད་ལམ་གྱི་ཁོངས་སུ་ཡང་སྡུད་མོད་ཀྱི། འདིར་བསྐྱེད་རིམ་བརྟན་པར་བྱེད་པ་ཡིན་པས་མཉམ་གཞག་གི་ཁོངས་སུ་བསྡུའོ། །
དང་པོ་མཉམ་པར་བཞག་པའི་རྣལ་འབྱོར་ལ་གཉིས་ཏེ། བསྐྱེད་པའི་རིམ་པ་དང་། རྫོགས་པའི་རིམ་པའོ། །
དང་པོ་ལ་གཉིས་ཏེ། བདག་ཉིད་སངས་རྒྱས་སུ་བསྐྱེད་པ་ལ་མཆོད་པ་དང་། བཟླས་པའི་རྣལ་འབྱོར་རོ། །
དང་པོ་ལ་གསུམ་སྟེ། རྒྱས་པ་ལ་དགའ་བས་ཅི་སྙེད་ཡོད་པའི་ཆོས་ཇི་ལྟ་བ་བཞིན་དུ་བསྒོམ་པ་དང་། འབྲིང་ལ་དགའ་བས་ཇི་ལྟ་བ་བཞིན་བསྒོམ་པ་དང་། བསྡུས་པ་ལ་དགའ་བས་རང་གི་ལུས་ལ་ཇི་ལྟར་གྲུབ་པ་ཙམ་ཞིག་བསྒོམ་པའོ། །
དང་པོ་ལ་གཉིས་ཏེ། བདག་ཉིད་སངས་རྒྱས་སུ་བསྐྱེད་པ་དང་། དེ་ལ་མཆོད་པའོ། །
དང་པོ་ལ་གཉིས་ཏེ། རྒྱུ་ཚོགས་གཉིས་བསག་པ་དང་། འབྲས་བུ་ལྷར་བསྐྱེད་པའོ། །
དང་པོ་ལ་གཉིས་ཏེ། བསོད་ནམས་ཀྱི་ཚོགས་འཁོར་དང་བཅས་པ་དང་། དོན་ཆེན་པོ་ཡེ་ཤེས་ཀྱི་ཚོགས་བསྒོམ་པའོ། །
དང་པོ་ལ་བཞི་སྟེ། སོག་པར་གྱུར་པའི་དགེ་བའི་རྩ་བ་ཐམས་ཅད་གཞན་དོན་དུ་འགྱུར་བར་བྱ་བའི་ཕྱིར་ཚངས་པའི་གནས་བཞི་བསྒོམ་པ་དང་། ཚོགས་སོག་པའི་རྟེན་ཁྱད་པར་ཅན་གཅིག་དགོས་པས་ཕུང་ཁམས་སྐྱེ་མཆེད་གཞི་སྦྱང་བསྒྱུར་དང་། ཚོགས་བསག་དངོས་དང་འབྲེལ་བས་ཚོགས་བསག་བཅུ་གསུམ་གྱིས་ཚོགས་བསག་པ་དང་། དོན་ཆེན་པོ་ཡེ་ཤེས་ཀྱི་ཚོགས་ལ་འཇུག་པ་ལ་བར་ཆད་མི་འབྱུང་བར་བྱ་བའི་ཕྱིར་སྲུང་བའི་འཁོར་ལོ་བསྒོམ་པའོ། །

དང་པོ་ལ་གཉིས་ཏེ། སྔོན་དུ་བྱ་བའི་རིམ་པ་དང་། རྣལ་འབྱོར་བསྒོམ་པ་དངོས་སོ། །
དང་པོ་ནི། ཐོ་རངས་ཀྱི་དུས་སུ་ཚངས་པའི་གནས་བཞི་བསྒོམ་པའི་སྔོན་དུ་ལྡང་བའི་རྣལ་འབྱོར་འཇུག་ལ། དེའི་ཡང་སྔོན་དུ་ཉལ་བའི་རྣལ་འབྱོར་འཇུག་པའི་རིམ་པ་བཞིན་དུ་བརྗོད་ན། མདང་ནུབ་མོ་ཉལ་བའི་རྣལ་འབྱོར་ཆོས་ཐམས་ཅད་བསམ་གྱིས་མི་ཁྱབ་པ་རྡོ་རྗེ་སེམས་དཔའ་བསྡུ་བའི་རྫོགས་པའི་རིམ་པ་སྟོང་པ་ཉིད་ཀྱི་ངང་ལ་ཉལ་བར་བྱ་སྟེ། ཉལ་བའི་རྣལ་འབྱོར་རོ། །
དེ་ནས་ལྡང་བའི་རྣལ་འབྱོར་ནས་ཚངས་པའི་གནས་བཞི་བསྒོམ་པ་ལ་ཐུག་གི་བར་དུ་སྔོན་དུ་བྱ་བའི་རིམ་པ་ལ་མན་ངག་ལས་འབྱུང་བའི་ལུགས་དང་། འགྲེལ་པ་དག་ལས་འབྱུང་བའི་ལུགས་དང་། དེས་ལུགས་སྔ་མ་འགོག་པ་མི་འཐད་པར་བསྟན་པ་དང་གསུམ་ལས། དང་པོ་ནི། ནམ་གྱི་བཞི་ཆའམ་བརྒྱད་ཆ་ནས་ལྡང་བར་འདོད་པས། ནམ་མཁའ་ལ་ཌཱ་མ་རུའི་སྒྲ་ཀ་ར་ཀ་ར་ཀུ་རུ་ཀུ་རུ་ཞེས་བྱ་བ་ལ་སོགས་པ་དཔའ་བོ་ཉི་ཤུ་རྩ་བཞིའི་སྔགས་སུ་གྲག་པས་བདག་གི་གཉིད་བསྐུལ་ནས་སད་པ་དང་མཉམ་དུ་དཔལ་འཁོར་ལོ་བདེ་མཆོག་ཞལ་བཞི་ཕྱག་བཅུ་གཉིས་པ་ཡུམ་རྡོ་རྗེ་ཕག་མོ་དང་མཉམ་པར་སྦྱོར་བའི་སྐུ་ཅན་དུ་ལྡང་བར་བྱ་སྟེ། ལུས་ལྷར་བྱིན་གྱིས་བརླབ་པ་སྐུའི་དགའ་བའོ། །
སྤྱིར་ལྡང་བའི་རྣལ་འབྱོར་ཙམ་ལ་ཞལ་གཅིག་ཕྱག་གཉིས་པའི་རྣམ་པར་ལངས་ཀྱང་དགོས་པ་འགྲུབ་མོད་ཀྱི་འདིར་ནི་ཚངས་པའི་གནས་བཞི་བསྒོམ་ཚུལ་ཐུན་མོང་མ་ཡིན་པ་ལ་ཞལ་བཞི་པར་ལྡང་དགོས་པས་དེའི་དབང་དུ་བྱས་པའོ། །
འདི་ནི་གྲུབ་ཆེན་རྡོ་རྗེ་དྲིལ་བུ་པའི་དགོངས་པ་ཡང་ཡིན་ཏེ། དྲིལ་བུ་པའི་གཞུང་ལས། ནངས་པར་སད་པ་དང་མལ་ནས་ལངས་ལ་ཞེས་གསུངས་ལ། ལངས་ཚུལ་ཡང་། དྲིལ་བུ་གཞུང་ཆུང་ལས། ཉེར་བཞིས་བསྐུལ་ནས་ཞལ་བཞི་ཡི། །
དཔའ་བོའི་དབང་པོ་བཞེངས་པར་བྱ། །
ཞེས་གསུངས་པས་སོ། །
དེ་ནས་ངག་ཏུ་ཤྲཱི་ཧེ་རུ་ཀ་ཨ་ཧཾ་ཞེས་བརྗོད་ལ། དེའི་དོན་ཀུན་སྤྱོད་ལས། ཤྲཱི་ནི་གཉིས་མེད་ཡེ་ཤེས་ཏེ། །
ཧེ་ནི་རྒྱུ་སོགས་སྟོང་པ་ཉིད། །
རུ་ནི་ཚོགས་དང་བྲལ་བ་སྟེ། །
ཀ་ནི་གང་དུའང་མི་གནས་པའོ། །
ཞེས་གསུངས་པ་དྲན་པར་བྱ་བ་ནི་ངག་སྔགས་སུ་བྱིན་གྱིས་བརླབ་པ་གསུང་གི་དགའ་བའོ། །
གསུང་གི་དགའ་བ་ཙམ་ལ་མངོན་བརྗོད་ལས་གསུངས་པ་ལྟར་རྐང་པ་བརྒྱད་པ་བརྗོད་པ་དང་། ཀུན་སྤྱོད་ལས་གསུངས་པ་ལྟར་ཨཱ་ལི་ཀཱ་ལི་བརྗོད་པས་ཀྱང་འགྲུབ་མོད་ཀྱི། འདིར་དེ་ལྟར་བརྗོད་པ་ཡང་རྡོ་རྗེ་དྲིལ་བུ་པའི་དགོངས་པ་ཡིན་ཏེ། སྒྲུབ་ཐབས་ལས། རྣལ་འབྱོར་དང་རྗེས་སུ་མཐུན་པའི་གནས་སུ་སྟན་བདེ་བ་ལ་འདུག་སྟེ། བདུད་རྩིའི་རིལ་བུ་ཁར་བཅུག་ལ། ཤྲཱི་ཧེ་རུ་ཀ་ཞེས་བྱ་བའི་དོན་དྲན་པར་བྱ་སྟེ། ཞེས་གསུངས་ཤིང་། སྐུའི་དགའ་བ་སྔོན་དུ་སོང་། ཐུགས་ཀྱི་དགའ་བ་རྗེས་ལ་འབྱུང་བས་གསུང་གི་དགའ་བ་ལས་མ་འདས་པའི་ཕྱིར་རོ། །
དེ་ལ་རྣལ་འབྱོར་དང་རྗེས་སུ་མཐུན་པའི་གནས་ནི་བཤད་ཟིན་ལ། ཕྱི་མ་གཉིས་ཀྱི་དོན་ལྭ་བ་པ་དང་། པྲཛྙཱ་རཀྵི་ཏ་དང་། དེ་བཞིན་གཤེགས་པའི་རྡོ་རྗེའི་འགྲེལ་པ་རྣམས་སུ་རོ་ལ་ཉེ་བར་གནས་པ་ལ་སྐྲ་བཀྲོལ་ཏེ་བདུད་རྩི་ལྔའི་རིལ་བུ་ཁར་བཅུག་ལ། ཁ་ལྷོ་ཕྱོགས་སུ་བལྟས་པའམ་མོས་ཏེ་ཞེས་གསུངས་ཏེ། རོ་ལ་ཉེ་བར་གནས་པའི་དོན། ཧེ་རུ་ཀའི་ཆས་དྲུག་ནས་གསུངས་པ་ལྟར་རོ་གདན་དངོས་སམ་རས་ལ་སོགས་པ་ལ་རོའི་གཟུགས་བརྙན་བྲིས་པའམ་རོའི་གདན་ཡོད་པར་མོས་པ་ཡང་རུང་སྟེ། བདག་མེད་པ་ལ་གནས་པ་མཚོན་པའོ། །
སྐྲ་གྲོལ་བ་ནི་ཁྱིམ་པའི་རྟེན་ཅན་ཡིན་ན། ཐོར་ཅོག་མི་བྱ་བར་བཀྲོལ་ཞེས་པའི་དོན་ཡིན་གྱི། སྐྲ་དངོས་སུ་མེད་ན་བཅོས་མའི་སྐྲས་བརྒྱན་ཞེས་པ་ནི་དོན་མིན་ནོ། །

བདུད་རྩི་ལྔའི་རིལ་བུ་ཁར་བཅུག་པ་ནི་བཟའ་བའི་དམ་ཚིག་ཏུ་འགྱུར་པ་དང་། མཁའ་འགྲོས་བྱིན་གྱིས་བརླབ་པ་དང་། ཁ་དག་པས་གསུང་གི་དགའ་བ་དང་རྗེས་སུ་མཐུན་པའོ། །
བདུད་རྩི་རིལ་བུ་མེད་ན་ཆང་བདུད་རྩིར་བྱིན་གྱིས་བརླབས་ལ་མྱང་། དེའང་མེད་ན་ཡོད་པར་བསམས་ནས་བྱིན་རླབས་ཀྱི་ཆོ་ག་བྱས་ནས་མྱངས་པར་བསམས་ཏེ། ཆོས་རྗེ་བྲག་ཕུག་པ་སྐབས་འདིར་བདུད་རྩི་བྱིན་རླབས་མཛད་པར་གྲག་གོ །ཁ་ལྷོ་ཕྱོགས་སུ་བལྟས་པའམ། མོས་པ་ནི་བྱ་བའི་རྒྱུད་དང་དུས་འཁོར་བ་དག ཤར་དང་བྱང་གཉིས་ཐབས་ཀྱི་ཕྱོགས་དང་། ནུབ་དང་ལྷོ་གཉིས་ཤེས་རབ་ཀྱི་ཕྱོགས་ཡིན་པས་འདིར་ཤེས་རབ་ཀྱི་རྒྱུད་གཙོ་ཆེ་བ་ལ་དགོངས་པའོ། །
འོ་ན་ནུབ་ཀྱི་ཕྱོགས་སུ་ཡང་བལྟ་བར་འགྱུར་རོ་སྙམ་ན་དགོས་པ་གཉིས་པ་ནི། གདུལ་བྱ་དྲག་པོ་དབང་ཕྱུག་ཆེན་པོ་ལྷོ་ཕྱོགས་ན་ཡོད་པས། གདུལ་བྱ་གང་ན་ཡོད་པ་དེར་གཟིགས་པའོ། །
མོས་པ་ནི་འཇིག་རྟེན་པའི་ལྷོ་ཕྱོགས་སུ་མོས་པ་ཡིན་གྱི། རྣལ་འབྱོར་པས་ནི་ཁ་གང་བསྟན་ཤར་ཡིན་པའོ། །
དེ་ནས་སྙིང་ཁར་ཨ་དཀར་པོ་བསྒོམ་པ་མཉམ་བཞག་རྣམ་པར་མི་རྟོག་པའི་ཡེ་ཤེས་སུ་མོས་པ་བྱ། དེ་ཡོངས་སུ་གྱུར་པ་ལས་ཟླ་བའི་དཀྱིལ་འཁོར་རྗེས་ཐོབ་དག་པ་འཇིག་རྟེན་པའི་ཡེ་ཤེས་སུ་མོས་པ་བྱ། དེའི་སྟེང་དུ་ཡི་གེ་ཧཱུྃ་གཟུང་འཛིན་དང་བྲལ་བའི་སེམས་སུ་མོས་ཤིང་དེ་ཡང་ཡེ་ཤེས་ལྔའི་བདག་ཉིད་ཅན་དུ་མོས་པ་ནི་སེམས་ཡེ་ཤེས་སུ་བྱིན་གྱིས་བརླབ་པ་ཐུགས་ཀྱི་དགའ་བའོ། །
འདི་ཡང་གྲུབ་ཆེན་དྲིལ་བུ་པའི་དགོངས་པ་ཡིན་ཏེ་སྒྲུབ་ཐབས་ལས། སྔར་གྱི་གསུང་གི་དགའ་བའི་རྗེས་སུ་སྙིང་གར་ཟླ་བ་ལ་དཔལ་མཆོག་དང་པོའི་ཡི་གེ་ཡེ་ཤེས་ལྔ་ཡི་རང་བཞིན་ཅན་འོད་ཟེར་དང་བཅས་པའོ། །
དེས་སྒོ་གསུམ་གྱི་དྲི་མ་སྦྱོང་ངོ་ཞེས་གསུངས་པས་སོ། །
འདི་དག་ལ་སྦྱང་གཞི་ཐ་མལ་པའི་ལུས་དང་ངག་དང་ཡིད་དག་པའི་ཆ་ནས་དག་པ་གསུམ་གྱི་ཐ་སྙད་ཀྱང་རུང་སྟེ། རྗེ་བཙུན་རྩེ་མོས། དང་པོ་ཁོ་ནར་བདག་གི་ལུས་དང་ངག་དང་ཡིད་ཡོངས་སུ་དག་པར་བྱ་བའི་ཕྱིར་ཞེས་གསུང་ཞིང་། ས་ཆེན་གྱིས་ཀྱང་ནག་པོ་པའི་ཐོ་ཡིག་ཏུ་དེ་ལྟར་གསུངས་སོ། །
དེ་ལྟར་དག་པ་གསུམ་གྱི་རྗེས་སུ་ཅི་ཞིག་བྱ་སྙམ་ན་རྣལ་འབྱོར་གྱི་གྲོགས་སུ་འགྲོ་ན་ཆུ་གཙང་མའམ་རྡོ་རྗེའི་ཆུས་འོག་དབང་བསྐུར་གྱི་སྐབས་ནས་འབྱུང་བ་ལྟར་ཁྲུས་བྱ། རྣལ་འབྱོར་ལ་མི་ཕན་ན་མི་དགོས་སོ། །
དེ་ནས་བསོད་ནམས་ཀྱི་ཚོགས་བསག་པ་རྒྱས་པར་འདོད་པས་ཕྱི་རོལ་མཆོད་པའི་ཆོ་ག་བྱ་སྟེ། པྲཛྙཱ་རཀྵི་ཏས། འདིར་དཔལ་འཁོར་ལོ་སྡོམ་པའི་དཀྱིལ་འཁོར་དུ་མཆོད་པ་འདོད་པའི་རྣལ་འབྱོར་པས་ཐོ་རངས་ལངས་པའམ་སྐབས་ཇི་ལྟ་བ་བཞིན་དུ་ཞེས་དང་། རྗེ་བཙུན་རྩེ་མོས། ནངས་པར་སྔར་ལངས་པའམ་མཚན་ཕྱེད་དམ། སྐབས་ཇི་ལྟར་ཡང་རུང་སྟེ། མཉམ་པར་བཞག་པ་ལས་ལངས་ལ་དཔལ་སྡོམ་པའི་དཀྱིལ་འཁོར་ལ་མཆོད་པ་ལ་སོགས་པ་རྗེས་སུ་སྤྱད་པར་བྱའོ་ཞེས་གསུངས་པས་སོ། །
འོ་ན་འདིར་ཡང་མཉམ་པར་བཞག་པ་ལས་ལངས་ལ་ཞེས་དང་། ལུང་སྔ་མའི་མཇུག་ཏུ། དཔལ་བདེ་མཆོག་གི་རྣལ་འབྱོར་དང་ལྡན་པས་ཞེས་གསུངས་པས་བདག་བསྐྱེད་སྔོན་དུ་འགྲོ་དགོས་པ་མ་ཡིན་ནམ་སྙམ་ན། ཐོ་རངས་ཀྱི་ཐུན་ལ་མཉམ་པར་བཞག་པ་ལས་ལངས་པ་ནི་ཉལ་བའི་རྣལ་འབྱོར་ལས་ལངས་པའི་དོན་ཡིན་ལ། ལུང་སྔ་མར་ལྷའི་རྣལ་འབྱོར་དང་ལྡན་པས་བྱ་བར་གསུངས་པ་ནི་ལྡང་བའི་རྣལ་འབྱོར་གྱི་ཚེ་སྐུའི་དགའ་བ་དང་ལྡན་པའི་དོན་ཡིན་པས་ཐོ་རངས་ཀྱི་ཐུན་ལ་ནི་སྐབས་འདིར་བྱ་དགོས་ཏེ། ཀྱཻ་རྡོ་རྗེའི་སྒྲུབ་ཐབས་རྣམས་ལས་སྐབས་འདིར་བྱ་བར་གསུངས་པ་དང་མཐུན་ནོ། །

ཐུན་གཞན་ལ་ནི་ཐུན་གྱི་མགོ་མཇུག་གང་དུ་བྱས་ཀྱང་འདྲ་ལ། སྲོད་ཐུན་ལ་ནི་ཐུན་གཞུག་ཏུ་གཏོར་མ་གཏོང་བ་དང་བསྟུན་ལ་བྱ་སྟེ། མཚན་ཕྱེད་ཀྱི་དུས་སུ་བྱ་བར་གསུང་པའི་དོན་ནོ། །
རྡོ་རྗེ་སེམས་དཔའི་བསྒོམ་བཟླས་ནི་ཉལ་བའི་རྣལ་འབྱོར་ཚུལ་བཞིན་བྱས་ནས་ལྡང་བའི་རྣལ་འབྱོར་གྱི་བར་དུ་ཐུན་མཚམས་ཀྱི་ཉེས་ལྟུང་མ་བྱུང་བ་ལ་དགོངས་ནས་འདི་དང་ཀྱཻ་རྡོ་རྗེ་གཉིས་ཆར་ལས་ཐོ་རངས་ཀྱི་ཐུན་ལ་བྱ་བར་མ་གསུངས་ལ། ཐུན་གཞན་ལ་ནི་དགའ་བ་གསུམ་གྱི་སྔོན་དུའམ་རྗེས་སུ་ངེས་པར་བྱ་དགོས་ཏེ། སྙིང་པོ་རྒྱན་ལས། སངས་རྒྱས་ཀུན་གྱི་སྐུ་གཅིག་པུ། །
པད་དཀར་ཟླ་བའི་དབུས་གནས་ཤིང་། །
རྡོ་རྗེ་དྲིལ་བུ་རྒྱན་སྤྲས་པའི། །
རྡོ་རྗེ་སེམས་དཔའ་ལེགས་དམིགས་ཤིང་། །
ཡི་གེ་བརྒྱ་པ་ཆོ་ག་བཞིན། །
ཉི་ཤུ་རྩ་ནི་རེ་རེ་བཟླས། །
ལྟུང་སོགས་བྱིན་གྱིས་བརླབས་གྱུར་པས། །
འཕེལ་བ་རུ་ནི་མི་འགྱུར་ཞེས། །
གྲུབ་པ་མཆོག་རྣམས་ཀྱིས་བཤད་པས། །
ཐུན་མཚམས་སུ་ནི་སྤྱད་པར་བྱ། །
འབུམ་ཕྲག་ཏུ་ནི་བཟླས་གྱུར་ན། །
རྣམ་པར་དག་པའི་བདག་ཉིད་འགྱུར། །
ཞེས་གསུངས་པས་སོ། །
གཉིས་པ་ནི་པྲཛྙཱ་རཀྵི་ཏའི་འགྲེལ་པ་དང་། དེ་བཞིན་གཤེགས་པའི་རྡོ་རྗེའི་འགྲེལ་པར་ཐོག་མར་ཤྲཱི་ཧེ་རུ་ཀ་ཞེས་བྱ་བའི་ཡི་གེ་བཞིའི་དོན་མངོན་དུ་བྱས་ཏེ། ཤྲཱི་ནི་གཉིས་མེད་ཡེ་ཤེས་ཏེ། །
ཧེ་ནི་རྒྱུ་ཡིས་སྟོང་པའོ། །
རུ་ནི་ཚོགས་དང་བྲལ་བ་སྟེ། །
ཀ་ནི་གང་དུའང་མི་གནས་པའོ། །
ཞེས་པའོ། །
སེམས་ཅན་ཐམས་ཅད་ལ་ཕན་པ་དང་བདེ་བའི་རྒྱུ་ཤྲཱི་ཧེ་རུ་ཀ་ཨ་ཧཾ་ཞེས་ལན་གསུམ་བརྗོད་ལ་ཉི་མའི་གདན་ལ་བདེ་མཆོག་ཕྱག་གཉིས་པ་རྡོ་རྗེ་དང་དྲིལ་བུ་བསྣམས་པར་བདག་ཉིད་མོས་པ་བྱས་ནས། དེའི་རྗེས་ལ་ཨོཾ་གྱི་ཡི་གེའི་དང་པོ་ཅན་དང་ཧུཾ་ཧཱུྃ་ཕཊ་ཀྱི་ཡི་གེའི་མཐའ་ཅན་གྱི་ཨཱ་ལི་ཀཱ་ལིའི་ཕྲེང་བ་འོད་ཟེར་ལྔ་དང་ལྡན་པ་ལན་གསུམ་དུ་བརྗོད་པས་ཡོངས་སུ་བསྐོར་ནས་གནས་པ་ལས་འཁོར་ལོ་གསུམ་གྱི་ལྷ་ཚོགས་སྤྲོས་ཏེ་བགེགས་ཀྱི་ཚོགས་རྣམས་འཇོམས་པར་བྱེད་པ་བསྒོམས་ལ་ཞེས་ཡི་གེ་བཞིའི་དོན་རྣམ་ཐར་སྒོ་གསུམ་གྱི་སྟོང་ཉིད་བསྒོམ་པ་སེམས་དག་དང་། དེའི་ངང་ལས་ལྷ་སྐུ་ཞལ་གཅིག་ཕྱག་གཉིས་པའི་རྣམ་པར་ལངས་པ་ལུས་དག་དང་། མགོ་བོར་ཨོཾ་དང་། མཐར་ཧུཾ་ཧཱུྃ་ཕཊ་སྦྱར་བའི་ཨཱ་ལི་ཀཱ་ལི་བརྗོད་པ་ངག་དག་ཏུ་བཤད་དོ། །
གསུམ་པ་ནི། འདོད་འཇོ་མཁན་པོས་འགྲེལ་པའི་བཤད་པ་དེ་ཉིད་དང་མི་མཐུན་པས་སྔར་གྱི་དགའ་བ་གསུམ་གྱི་ངོ་བོ་དང་། གོ་རིམ་གཉིས་ཀ་མི་འཐད་པར་སྨྲའོ། །
དེ་ནི་དོན་མ་རྟོགས་པ་སྟེ། ཕམ་འཐིང་པའི་བཞེད་པས། པྲཛྙཱ་རཀྵི་ཏ་ནི་ནཱ་རོ་པ་ལོ་བཅུ་གཉིས་ཀྱི་བར་དུ་བསྟེན་ཀྱང་ཚོགས་བཤད་ལས། སློབ་བཤད་མ་ཐོབ་པར་གསུངས་པས་ནཱ་རོ་པའི་ཚོགས་བཤད་ཀྱིས་སློབ་བཤད་འགོག་པ་མི་རིགས་པའི་ཕྱིར་རོ། །
དེ་ལ་ཡང་འདོད་འཇོ་མཁན་པོས་དེ་སྐད་ཟེར་མོད་ཀྱི་སློབ་བཤད་ཡོད་པར་འདོད་པ་རྣམས་ལ་ཡོད་ཅིང་འདི་ལ་མེད་པ་ཅི་ཡང་མེད་པས། པྲཛྙཱ་རཀྵི་ཏ་ལ་ཡང་ནཱ་རོ་པའི་སློབ་བཤད་ཡོད་པ་ཡིན་ནོ་ཞེས་ཕོ་ཚོད་ཀྱིས་སྨྲའོ། །
འདིའང་མ་བརྟགས་པ་སྟེ། ཚད་མེད་བཞི་བསྒོམ་ཚུལ་དང་། ཚོགས་བསག་བཅུ་གསུམ་དང་། སྒྲ་ཚུལ་གྱི་རྟེན་འབྲེལ་དང་། ཕོ་ཉ་གསུམ་བསྲེ་སོགས་མང་དུ་ཡོད་པ་དངོས་སུ་མཐོང་བཞིན་དུ་སྙོན་འདིང་བར་མི་བྱའོ། །
འོ་ན་དགའ་བ་གསུམ་གྱི་ངོ་བོ་དང་། གོ་རིམ་སྔར་བཤད་པ་རྣམས་སློབ་བཤད་དུ་ཇི་ལྟར་འགྱུར་ན། གྲུབ་ཆེན་དྲིལ་བུ་པའི་དགོངས་པར་བསྒྲུབས་ཟིན་ཅིང་སྐུའི་དགའ་བ་ཡང་ཚོགས་བཤད་ལས་ཁྱད་པར་དུ་འཕགས་ཏེ། སྤྱིར་ཐུན་མཚམས་ཀྱི་ལྷའི་རྣལ་འབྱོར་དྲན་པ་ཙམ་གྱིས་ལུས་དག་ཕྱག་གཉིས་པས་རུང་ཡང་འདིར་ཚད་མེད་བཞི་བསྒོམ་ཚུལ་ཐུན་མོང་མ་ཡིན་པ་ལ་ཞལ་བཞི་པ་ངེས་པར་དགོས་པའི་ཕྱིར་རོ། །

གསུང་གི་དགའ་བ་ཡང་ཚོགས་བཤད་ལས་ཁྱད་པར་འཕགས་ཏེ། ཐ་མལ་པའི་ངག་དག་ནས་ངག་སྔགས་སུ་བྱིན་གྱིས་བརླབ་པ་ཙམ་ཨཱ་ལི་ཀཱ་ལི་དང་རྐང་པ་བརྒྱད་པ་བརྗོད་པས་འགྲུབ་ཀྱང་འདིར་སྔ་མ་ལྟར་བྱས་པས་དགོས་པ་གཉིས་པོ་དེའི་སྟེང་དུ་ཡང་ངེས་དོན་གྱི་ཧེ་རུ་ཀ་དང་། དྲང་དོན་གྱི་ཧེ་རུ་ཀ་དྲན་པ་ལྷག་པོར་འབྱུང་བའི་ཕྱིར་རོ། །
ཐུགས་ཀྱི་དགའ་བ་ཡང་ཚོགས་བཤད་ལས་ཁྱད་པར་འཕགས་ཏེ། ཡི་གེ་བཞིའི་དོན་དྲན་པས་སེམས་ལ་བདག་གཉིས་སུ་འཛིན་པའི་རྣམ་རྟོག་དག་ནུས་ཀྱང་ཐ་མལ་དུ་འཛིན་པའི་རྣམ་རྟོག་འདག་པར་མི་ནུས་ལ། འདིར་ནི་ཨ་ལས་ཟླ་བའི་དཀྱིལ་འཁོར་བསྒོམས་པས་དགོས་པ་སྔ་མ་དེ་ཉིད་གྲུབ་ཅིང་། དེའི་སྟེང་དུ་ཧཱུྃ་ཡེ་ཤེས་ལྔའི་བདག་ཉིད་ཅན་བསྒོམས་པས་སེམས་ལ་ཐ་མལ་དུ་འཛིན་པའི་རྣམ་པར་རྟོག་པ་ཡང་འདག་པར་བྱེད་ལ། ཚད་མེད་བཞི་བསྒོམ་པ་དང་། གཞི་སྦྱང་བསྒྱུར་དང་། ཚོགས་ཞིང་སྤྱན་འདྲེན་པའི་རྟེན་ཡང་འདིས་འགྲུབ་པའི་ཕྱིར་རོ། །
ཇི་ལྟར་ན་ཨ་ནི་ཆོས་ཉིད་སྐྱེ་བ་མེད་པའི་དོན་ཡིན་པས་ཡུལ་དེ་དང་ཡུལ་ཅན་རྣམ་པར་མི་རྟོག་པའི་ཡེ་ཤེས་མཚོན་ལ། དེ་ལས་ཟླ་བའི་དཀྱིལ་འཁོར་དུ་གྱུར་པས་ནི་རྗེས་ཐོབ་ཀྱི་གནས་སྐབས་སུ་ཡང་མཉམ་གཞག་དང་རྟོགས་པ་མཐུན་པའི་དག་པ་འཇིག་རྟེན་པའི་ཡེ་ཤེས་མཚོན་ནོ། །
དེའི་སྟེང་དུ་ཧཱུྃ་བསྒོམས་པས་ནི་སེམས་ཉིད་ཡེ་ཤེས་ལྔའི་རང་བཞིན་གྱི་ཧཱུྃ་གི་གཟུགས་སུ་གྲུབ་པས་ཐ་མལ་གྱི་རྣམ་རྟོག་དག་པའོ། །
འདི་ལ་བུ་སྟོན་གྱིས། ཐབས་དང་ཤེས་རབ་རང་བཞིན་ཅན། །
ཧཱུྃ་ལས་བྱུང་བའི་རྡོ་རྗེ་ནི། །
ཞེས་བཤད་པས་ཐབས་ཤེས་གཉིས་མེད་ཀྱི་རང་བཞིན་ཡིན་པ་དང་། ཧཱུྃ་ནི་སྐུ་དང་གསུང་དང་ཐུགས། །
རྡོ་རྗེ་མི་བྱེད་གསུམ་འབྱུང་བ། །
ཞེས་ཧ་སྐུ་རྡོ་རྗེ་རྣམ་སྣང་གི་ས་བོན། ཨཱཿགསུང་རྡོ་རྗེ་འོད་དཔག་མེད་ཀྱི་ས་བོན་དུ་བཤད་པ་ཡོད་ཀྱི་ཧཱུྃ་ཆ་ལྔ་ཡེ་ཤེས་ལྔ་ལ་སོ་སོར་སྦྱར་བ་ནི་ཐིམ་རིམ་ཙམ་ལ་དཔགས་པ་ཡིན་པ་འདྲ། རྒྱུད་དང་རྒྱ་གཞུང་གང་ན་ཡང་བཤད་པ་མ་མཐོང་ངོ་ཞེས་གསུང་། དེ་ཡང་མི་འཐད་དེ། སཾ་བུ་ཊི་ལས། ཆ་ལྔ་པ་ཡི་རང་བཞིན་དུ། །
སྙིང་གི་དབུས་སུ་རྣམ་པར་གནས། །
ཞེས་དང་། མངོན་བརྗོད་ལས། དེ་སྟེང་དེ་ཉིད་མཆོག་དམ་པ། །
ཡེ་ཤེས་ལྔ་པོ་ཞི་བ་ཡིན། །
སྣ་ཚོགས་འོད་ཟེར་གསལ་བ་ཡིས། །
རྣམ་པར་འཕྲོ་བས་ཀུན་དུ་ཁྱབ། །
སྔོན་འགྲུབ་པ་ནི་བསྐུལ་ནས་ནི། །
བྱིན་གྱིས་བརླབ་པར་བྱེད་པ་ཡིན། །
ཞེས་དང་། དེའི་དོན་སློབ་དཔོན་དྲིལ་བུ་པས་སྙིང་གར་ཟླ་བ་ལ་དཔལ་མཆོག་དང་པོའི་ཡི་གེ་ཡེ་ཤེས་ལྔའི་རང་བཞིན་ཅན་འོད་ཟེར་དང་བཅས་པའོ། །
ཞེས་གསུངས་པས་སོ། །
དེས་ཧཱུྃ་ཡེ་ཤེས་ལྔའི་རང་བཞིན་ཅན་དུ་གྲུབ་མོད་ཆ་ལྔ་པོ་ཡེ་ཤེས་ལྔ་ལ་སོ་སོར་སྦྱར་བ་མི་གྲུབ་བོ་སྙམ་ན། དེ་ཡང་མ་ཡིན་ཏེ། སཾ་བུ་ཊིའི་ལུང་དེ་ཉིད་ཀྱིས་ཧཱུྃ་ཆ་ལྔ་པར་གསུང་ཤིང་། ལུང་གཞན་རྣམས་ཀྱིས་ཡེ་ཤེས་ལྔའི་རང་བཞིན་དུ་གསུངས་པས་ལེགས་པར་གྲུབ་བོ། །
རྒྱ་གཞུང་ལས་མ་བཤད་པ་ཡང་མ་ཡིན་ཏེ། ཨ་བྷྱ་ཀ་རས་བདེ་མཆོག་ལྷན་སྐྱེས་ཀྱི་སྒྲུབ་ཐབས་སུ། ཞབས་ཀྱུ་དོན་ཡོད་གྲུབ་པ་དང་། ཧ་འོད་དཔག་མེད། མགོ་བོ་རིན་འབྱུང་། ཟླ་ཚེས་རྣམ་སྣང་། ཐིག་ལེ་ནཱ་ད་དང་བཅས་པ་མི་བསྐྱོད་པར་བཤད་ཅིང་། རིགས་ལྔ་དང་ཡེ་ཤེས་ལྔ་དོན་གཅིག་པའི་ཕྱིར་རོ། །
གོ་རིམ་ཀྱང་ཚོགས་བཤད་ལས་ཁྱད་པར་དུ་འཕགས་ཏེ། སྤྱིར་ཐུན་ཕྱི་མ་རྣམས་ལ་ལུས་ངག་ཡིད་གསུམ་ཐོག་མར་གང་བློ་ཡུལ་དུ་འཆར་བ་ནས་དག་པ་བསྒོམ་དགོས་པས་གོ་རིམ་གཙོ་བོ་མ་ཡིན་ཡང་། ཐོ་རངས་ཀྱི་ཐུན་ལ་ལྡང་བའི་རྣལ་འབྱོར་དང་། སྐུའི་དགའ་བ་བསྟུན་དགོས་པ་དྲིལ་བུ་ཞབས་ཀྱི་གཞུང་གིས་གྲུབ་པའི་ཕྱིར་རོ། །

འདོད་འཇོ་མཁན་པོས། སྐབས་འདིར། སྔོན་འགྲོའི་གཏོར་མ་བཏང་ནས། སྒྲུབ་པའི་བར་ཆད་ཞི་བའི་ཕྲིན་ལས་བཅོལ་བ་ནི་ཐུན་བཞི་ཀའམ་ཐུན་དང་པོའི་འགོར་བྱའོ། །
སྐབས་འདིའི་གཏོར་མ་ནི་ཞིང་སྐྱོང་ལ་སྟེར་བར་མཁའ་འགྲོ་རྒྱ་མཚོ་ལས་གསུངས་པས། འཇིག་རྟེན་པའི་གཏོར་མའོ་ཞེས་སྒྲུབ་ཐབས་རྐྱང་པ་བསྒོམ་པའི་འགོར་སྔོན་འགྲོ་གཏོར་མ་གཏང་བ་ནི་མཐོང་བ་བརྒྱུད་པའི་ལག་ལེན་མེད་པའི་སྐྱོན་ཏེ། སྒྲུབ་ཐབས་དག་ལས། མཆོད་པ་དང་གཏོར་མའི་རྣལ་འབྱོར་བྱ་བར་གསུངས་པ་ནི་སྔར་བཤད་པ་ལྟར། བསོད་ནམས་ཚོགས་བསག་རྒྱས་པ་ཕྱི་རོལ་མཆོད་པའི་ཆོ་ག་བྱ་བའི་དོན་ཡིན་ཅིང་། དེའི་ཚེ་ཞིང་སྐྱོང་གི་གཏོར་མའམ། འཇིག་རྟེན་པའི་གཏོར་མ་ཡང་མཁའ་འགྲོ་སྤྱི་གཏོར་ཡིན་གྱི། དེ་ལས་གཞན་དུ་སྒྲུབ་ཐབས་རྐྱང་པའི་མགོར་སྔོན་འགྲོ་གཏོར་མ་གཏོང་བ་ནི་རྒྱ་བོད་སུའི་ལུགས་ལ་ཡང་མེད་པའི་ཕྱིར་རོ། །
གཉིས་པ་རྣལ་འབྱོར་བསྒོམ་པ་དངོས་ནི་གཞུང་ལས། ཚངས་པའི་གནས་བཞི་བསྒོམ་པར་བྱའོ་ཞེས་གསུངས་ཏེ། འགྱུར་ཁ་ཅིག་ལས། དེའི་ཐོག་མར། དང་པོ་ཁོ་ནར་ཞེས་འབྱུང་བ་ལྟར་ན། སྒྲུབ་ཐབས་གཞན་ལས། ཡུལ་དག་པ་ལ་བརྟེན་པའི་ཚོགས་བསག་གི་རྗེས་སུ་འདི་འབྱུང་བ་ལྟར། རྒྱུན་བཤགས་ཀྱི་རྗེས་སུ་མ་ཡིན་གྱི་དང་པོ་ཁོ་ནར་བསྒོམ་ཞེས་གསུངས་པའི་དོན་ནོ། །
དེའི་དགོས་པ་ཡང་། ཇོ་བོ་རྗེ་ནས་བརྒྱུད་པ་ལོ་ཆེན་དང་། པུ་ཧྲངས་པ་ནས་བརྒྱུད་པ་དམར་གྱི་འགྲེལ་པ་གཉིས་ལས། རྣལ་འབྱོར་བསྲུང་བ་ཞེས་གསུངས་ཏེ། རྣལ་འབྱོར་ནི་ཞི་གནས་དང་ལྷག་མཐོང་ཟུང་དུ་འཇུག་པའི་ཏིང་ངེ་འཛིན་ཡིན་ལ། ལྷག་མཐོང་གི་རྒྱུ་ཞི་གནས་ཡིན་ཅིང་དེའི་འགལ་རྐྱེན་ཉོན་མོངས་པ་ཞེ་སྡང་དང་། རྣམ་པར་འཚེ་བ་དང་། ཕྲག་དོག་དང་། ཆགས་ཞེན་ནོ། །
དེ་དག་གི་གཉེན་པོར་རིམ་པ་ལྟར་བྱམས་པ་དང་། སྙིང་རྗེ་དང་། དགའ་བ་དང་། བཏང་སྙོམས་བསྒོམས་པས་བསྲུང་ཞེས་བཤད་དོ། །
རྗེ་བཙུན་གྱིས་ནི་འོག་ནས་བསྒོམ་པར་འགྱུར་བའི་ཕུང་ཁམས་སྐྱེ་མཆེད་ལྷའི་ང་རྒྱལ་བྱེད་པ་སོགས་ཀྱི་མངོན་རྟོགས་མཐའ་དག་གཞན་དོན་དུ་འགྱུར་བར་བྱ་བའི་ཕྱིར་ཐོག་མར་བསྒོམ་ཞེས་གསུངས་ཏེ་དགོས་པ་གཉིས་ཀ་ཡང་མི་འགལ་ལོ། །
དེ་རྣམས་ལ་ཅིའི་ཕྱིར་ཚད་མེད་ཅེས་བྱ་ཞེ་ན་ཡུལ་སེམས་ཅན་ཚད་མེད་ལ། བློ་ཚད་མེད་སྔོན་དུ་གཏོང་བས་སོ། །
བསྒོམ་བྱའི་རྣལ་འབྱོར་ནི་ཚངས་པའི་གནས་ཞེས་པ་སྟེ། གནས་སྐབས་ཀྱི་ཚངས་པ་གཟུགས་ཁམས་ཀྱི་ལྷ་དང་། གནས་ནི་དེ་ཐོབ་བྱེད་ཀྱི་རྒྱུ་སྟེ། བཤེས་སྤྲིང་ལས། བྱམས་པ་དང་ནི་དེ་བཞིན་སྙིང་རྗེ་དང་། །
དགའ་བ་དང་ནི་བཏང་སྙོམས་སྒོམས་མཛོད་ཅིག །གོང་མ་བརྙེས་པར་མ་གྱུར་དེ་ལྟ་ནའང་། །
ཚངས་པའི་འཇིག་རྟེན་དུ་ནི་སྐྱེ་བར་འགྱུར། །
ཞེས་སོ། །
མཐར་ཐུག་གི་ཚངས་པ་ནི་སྒྲིབ་པའི་དྲི་མ་མ་ལུས་པ་དང་བྲལ་ཞིང་ཚངས་པས་ན་ཚངས་པ་སྟེ། བརྟག་གཉིས་ལས། ཚངས་པ་སྒྲིབ་བྲལ་སངས་རྒྱས་ཉིད། །
ཅེས་དང་། སྦྱོང་རྒྱུད་ལས། ཚངས་པ་ཆེན་པོ་པདྨའི་གདན་ལ་བཞུགས་ཏེ། ཞེས་དང་། མ་རིག་འཇོམས་པའི་ཚངས་པ་སྟེ་ཞེས་སོ། །
གནས་ནི་དེ་ཐོབ་བྱེད་ཀྱི་རྒྱུ་སྟེ། ཚད་མེད་བཞི་ལས་བྱང་ཆུབ་ཀྱི་སེམས་འབྱུང་། དེ་ལས་སྦྱིན་སོགས་ཕ་རོལ་ཏུ་ཕྱིན་པའི་སྤྱོད་པ་འབྱུང་། དེས་མཐར་ཐུག་ཚངས་པ་ཐོབ་པར་བྱེད་པས་སོ། །
བཞི་ཞེས་པ་ནི་གྲངས་ངེས་པ་སྟེ། མི་མཐུན་པའི་ཕྱོགས་ཉོན་མོངས་པ་བཞིའི་གཉེན་པོར་བྱམས་པ་སོགས་བཞིར་ངེས་པའོ། །
བསྒོམ་ཚུལ་ནི་བསྒོམ་པར་བྱའོ། །

ཞེས་པ་སྟེ། འདི་ལ་གཉིས་ཏེ། ཐུན་མོང་གི་བསྒོམ་ཚུལ་དང་། ཐུན་མོང་མ་ཡིན་པའི་བསྒོམ་ཚུལ་ལོ། །
དང་པོ་ལ་རྒྱས་པར་བསྒོམ་པ་དང་། བསྡུས་ཏེ་བསྒོམ་པ་གཉིས་ལས། དང་པོ་ནི་བྱམས་སོགས་བཞི་པོ་དམ་བཅའ་དང་འབྲེལ་པའམ། སྨོན་ལམ་དང་འབྲེལ་པའམ། འདུན་པ་དང་འབྲེལ་པ་གང་རུང་གི་སྒོ་ནས་ཕ་རོལ་ཏུ་ཕྱིན་པའི་ལུགས་དང་ཐུན་མོང་དུ་སོ་སོར་བསྒོམ་པ་སྟེ། མངོན་བརྗོད་དུ། ཚངས་པའི་གནས་ནི་བཞི་པོ་དང་། །
བསྡུ་བའི་དངོས་པོ་བཞི་རྣམས་དང་། །
དགེ་བ་བཅུ་ཡང་དམིགས་ནས་ནི། །
སེམས་ཅན་ཀུན་གྱི་དོན་ཡང་བྱ། །
ཞེས་དང་། བརྟག་གཉིས་ལས། དང་པོར་བྱམས་པ་བསྒོམ་པར་བྱ། །
གཉིས་པར་སྙིང་རྗེ་རྣམ་བསྒོམ་ཞིང་། །
གསུམ་པར་དགའ་བ་བསྒོམ་པ་དང་། །
ཀུན་གྱི་མཐའ་ན་བཏང་སྙོམས་སོ། །
ཞེས་སོ། །
གཉིས་པ་ནི་སེམས་ཅན་ཐམས་ཅད་འཁོར་བ་སྡུག་བསྔལ་གྱི་རྒྱ་མཚོ་ལས་བསྒྲལ་ནས་སངས་རྒྱས་ཀྱི་ས་ལ་འགོད་པར་བྱ། དེའི་ཆེད་དུ་ལམ་ཟབ་མོ་བསྒོམ་སྙམ་པའི་བྱང་ཆུབ་ཀྱི་སེམས་བསྒོམ་པ་འདི་ཉིད་ལ་ཚད་མེད་བཞི་ཚང་བར་རྗེ་བཙུན་གྱི་ལཱུ་ཧི་པའི་མངོན་རྟོགས་འབྲིང་པོའི་སྐབས་དང་། ནཱ་རོ་མཁའ་སྤྱོད་ཀྱི་མན་ངག་རྣམས་ལས་འབྱུང་ཞིང་། འགྲེལ་པ་མཁན་པོ་དག་གིས་ཀྱང་འདི་ལྟར་བཤད་པར་སྣང་ངོ་། །
པྲཛྙཱ་རཀྵི་ཏའི་འགྲེལ་པ་སོགས་ཚོགས་བཤད་རྣམས་དང་། ཇོ་བོ་རྗེ་དང་། པུ་ཧྲངས་པ་ནས་བརྒྱུད་པ་རྣམས་ལའང་བསྒོམ་ཚུལ་འདི་ཉིད་ལས་གཞན་མི་སྣང་ངོ་། །
གཉིས་པ་ནི་རྗེ་བཙུན་གྱིས་སྙིང་ཁའི་ཧཱུྃ་ལས་འོད་ཟེར་སྔོན་པོ་གཅིག་བྱུང་སྟེ། རྩ་བའི་ཞལ་སྔོན་པོ་ནས་ཕར་ལ་སོང་། དང་པོ་ཤར་ཕྱོགས་ཀྱི་ལོ་ཀའི་ཁམས་ཐམས་ཅད་ཁྱབ། དེ་ནས་ཕྱོགས་བཅུའི་ཁམས་གསུམ་གྱི་གནས་ཐམས་ཅད་ཁྱབ་སྟེ་འགྲོ་བ་རིས་དྲུག་དང་སྐྱེ་གནས་བཞིས་བསྡུས་པའི་སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དང་ལྡན་པར་བསྒོམས་ལ། སླར་འོད་ཟེར་ཧཱུྃ་ལ་བསྡུས་ལ་བཞག་སྟེ་ཐུགས་ཀྱིས་བྱིན་གྱིས་བརླབ་པའོ། །
ངག་ཏུ་སུ་ཁེ་བྷ་ཝན་ཏུ་ཞེས་བརྗོད་དེ་གསུང་གིས་བྱིན་གྱིས་བརླབ་པའོ། །
ལུས་གཡོན་པའི་སྡིགས་མཛུབ་ཕྱོགས་བཅུར་བསྐོར་ཞིང་བརྡབས་ཏེ་སྐུ་ཡིས་བྱིན་གྱིས་བརླབ་པའོ། །
དེ་ལྟར་སྐུ་གསུང་ཐུགས་བྱིན་རླབས་གསུམ་དང་ལྡན་པའི་བྱམས་པ་ཚད་མེད་པ་ནི་ཕ་རོལ་ཏུ་ཕྱིན་པའི་ཐེག་པའི་བྱམས་པ་ཚད་མེད་པ་ལས་ཁྱད་པར་དུ་འཕགས་པ་ཡིན་གསུང་སྟེ། དེ་ལྟ་བུའི་བྱིན་རླབས་གསུམ་ལྡན་གྱི་བྱམས་པ་བསྒོམ་ཚུལ་ཕ་རོལ་ཏུ་ཕྱིན་པའི་ལུགས་ལ་མེད་པའི་ཕྱིར་རོ། །
དེ་བཞིན་དུ་སྙིང་ཁའི་ཧཱུྃ་ལས་འོད་ཟེར་ལྗང་གུ་དང་། དམར་པོ་དང་སེར་པོ་རྣམས་རིམ་པ་བཞིན་སྤྲོས་ཏེ། ཞལ་གཞན་གསུམ་པོ་ནས་གཡོན་སྐོར་གྱིས་སོང་སྟེ། དང་པོར་རང་རང་གི་ཕྱོགས་ཁྱབ། དེ་ནས་ཕྱོགས་བཅུ་ཁམས་གསུམ་གྱི་གནས་ཐམས་ཅད་ཁྱབ་སྟེ། ཚད་མེད་གཞན་གསུམ་ལ་བཀོད་ནས་གསུང་གིས་བྱིན་བརླབ་དང་། ཐུགས་ཀྱིས་བྱིན་བརླབ་སྔ་མ་བཞིན་བྱའོ། །
གཉིས་པ་ཚོགས་བསག་པ་ལ་རྟེན་ཁྱད་པར་ཅན་དགོས་པས། ཕུང་པོ་དང་། ཁམས་དང་། སྐྱེ་མཆེད་གཞི་སྦྱང་ཞིང་བསྒྱུར་བ་ནི། ཀུན་སྤྱོད་དང་པོ་ལས། དེ་ལ་ཐོག་མར་ཕུང་པོ་ལྔའི་ང་རྒྱལ་བསྐྱེད་པར་བྱ་སྟེ། གཟུགས་ཀྱི་ཕུང་པོ་རྣམ་པར་སྣང་མཛད་དོ། །
ཞེས་པ་ནས། ནམ་མཁའི་ཁམས་པདྨ་དྲྭ་བ་ཅན་ནོ་ཞེས་པའི་བར་གསུངས་ཤིང་། ལཱུ་ཧི་པའི་གཞུང་ལས་ཀྱང་དེ་ཁོ་ན་ལྟར་གསུངས་ཤིང་། མཇུག་ཏུ། དེ་དག་ནི་ཕུང་པོ་དང་ཁམས་དང་། སྐྱེ་མཆེད་རྣམས་ཀྱི་ལྷའི་རྣམ་པར་དག་པའོ། །

ཞེས་གསུངས་སོ། །
འདི་འཆད་པ་ལ། གང་ལ་བསྒོམ་པའི་གཞི། གང་བསྒོམ་པའི་ལྷ། ཇི་ལྟར་བསྒོམ་པའི་ཚུལ། དེ་ལྟར་བསྒོམ་པའི་དགོས་པ་དང་བཞི་ལས། དང་པོ་ནི། རང་གི་བློ་ལ་ཐ་མལ་དུ་སྣང་བའི་ཕུང་པོ་ལྔ། སྐྱེ་མཆེད་དྲུག ཁམས་ལྔ་སྟེ་ཆོས་བཅུ་བདུན་ཡིན་ལ། དེ་ཡང་རང་རྒྱུད་ཀྱིས་བསྡུས་པ་སྟེ། འོག་ནས་འཆད་པར་འགྱུར་བའི་དགོས་པ་ལས་ཤེས་སོ། །
འདི་དག་གི་མཚན་ཉིད་དང་། མཚན་གཞི་ནི་མངོན་པ་ལས་གསུངས་པ་ལྟར། ཞིབ་ཏུ་གཏན་ལ་དབབ་ཀྱང་འགལ་བ་མེད་ལ། བསྒོམ་པའི་ཚེ་ནི་རང་གི་བློ་ལ་དེ་དང་དེར་སྣང་བ་ཙམ་སྟེ། ཐ་མལ་དུ་སྣང་བ་ལ་ཐ་མལ་གྱི་རྣམ་རྟོག་བཟློག་པ་ཙམ་ཡིན་པའི་ཕྱིར་རོ། །
གཉིས་པ་ནི། རྣམ་པར་སྣང་མཛད་ལ་སོགས་པའི་ལྷ་བཅུ་བདུན་ཏེ། མིང་གི་ཐ་སྙད་ནི་ཀུན་སྤྱོད་ལས་དངོས་སུ་གསུངས་ཤིང་། ཨ་བྷི་དྷ་ན་ལས། མི་འཁྲུགས་པ་དང་རྟག་པའི་རིགས། །
རྡོ་རྗེ་ཉི་མ་དེ་བཞིན་ཏེ། །
འོད་དཔག་མེད་དང་དོན་ཡོད་གྲུབ། །
རྡོ་རྗེ་སེམས་དཔའ་བདེ་བ་ཆེ། །
ཞེས་གསུངས་སོ། །
འདིར་ཨ་བྷྱ་དང་། བི་བྷུ་ཏ་ཙནྟྲ་དང་། བརྩོན་འགྲུས་དཔལ་བཤེས་གཉེན་ལ་སོགས་པ་རྣམས། ཧེ་རུ་ཀ་མི་བསྐྱོད་པ་དང་། རྡོ་རྗེ་སེམས་དཔའ་དྲུག་པར་བཞེད་པ་ལ། བུ་སྟོན་རིན་པོ་ཆེས། དེ་མི་འཐད་པར་སྔར་གྱི་ལུང་དེས་གྲུབ་བོ་ཞེས་གསུངས་ཀྱང་། རྒྱུད་གཉིས་པོ་གོ་རིམ་མི་འདྲ་བར་སྣང་བས། ཨ་བྷི་དྷ་ནའི་རྡོ་རྗེ་སེམས་དཔའ་ནི་རིགས་དྲུག་པ་ཡིན་པར་གསལ་ལོ། །
སྐྱེ་མཆེད་ལ་བསྒོམ་པའི་གཏི་མུག་རྡོ་རྗེ་སོགས་དྲུག་ནི་རིམ་པ་ལྟར། ས་སྙིང་དང་། ཕྱག་རྡོར་དང་། ནམ་སྙིང་དང་། འཇིག་རྟེན་དབང་ཕྱུག་དང་། སྒྲིབ་སེལ་དང་། ཀུན་བཟང་ཡིན་པར་མཁས་པ་དག་གིས་བཤད་ཅིང་། ཁམས་ལྔ་ལ་བསྒོམ་པའི་ལྟུང་བྱེད་མ་ལ་སོགས་པ་ནི་རིམ་པ་ལྟར། སངས་རྒྱས་སྤྱན་དང་། མཱ་མ་ཀཱི་དང་། གོས་དཀར་མོ་དང་། སྒྲོལ་མ་དང་། ཆོས་དབྱིངས་རྡོ་རྗེ་མ་རྣམས་ཡིན་པར་བཤད་དོ། །
མུ་ཏིག་ཕྲེང་བར། དང་པོ་བཞི་རིམ་པ་ལྟར། མཁའ་འགྲོ་མ་དང་། ལཱ་མ་དང་། ཁཎྜ་རོ་ཧི་དང་། གཟུགས་ཅན་མ་ཡིན་པར་བཤད་པས་དྲིལ་བུ་ལུས་དཀྱིལ་གྱིས་སྐབས་སུ་སྙིང་ཁའི་ནང་སྐོར་ལ། ལཾ་མཱཾ་པཱཾ་ཏཱཾ་བཞི་གཡོན་སྐོར་དུ་བཀོད་པ་ལ་མ་འཁྲུགས་པར་ཤེས་པར་བྱའོ། །
གསུམ་པ་ལ། ཨ་བྷི་དྷ་ནའི་དགོངས་པ་ལྷ་ཞལ་ཕྱག་གི་རྣམ་པ་ཅན་བསྒོམ་པ་དང་། ཀུན་སྤྱོད་ཀྱི་དགོངས་པ་ལྷའི་ངོ་བོ་ཙམ་དུ་བསྒོམ་པ་གཉིས་ལས། དང་པོ་ནི། དེ་ཉིད་ལས། རང་གི་གདན་ལ་ལེགས་པར་བཞུགས། །
གླང་པོ་སེང་གེ་རྟ་དང་ནི། །
རྨ་བྱ་དང་ནི་མཁའ་ལྡིང་དང་། །
དེ་སྟེང་ཡི་དྭགས་གདན་ལ་ནི། །
དངོས་གྲུབ་ཀུན་གསོལ་བསྒོམ་པར་བྱ། །
རྡོ་རྗེ་ལག་པ་ས་ལ་རེག །རྡོ་རྗེ་དྲིལ་བུ་དཀུར་བརྟེན་ཅིང་། །
ཞལ་ནི་རྣམ་པར་འགྱུར་བའོ། །
འཁོར་ལོ་དྲིལ་བུ་འགྱིང་དང་བཅས། །
རིན་ཆེན་དྲིལ་བུའང་དེ་བཞིན་ཏེ། །
པདྨའི་དྲིལ་བུའི་རིམ་པ་དང་། །
དྲིལ་བུའི་སྣ་ཚོགས་རྡོ་རྗེ་ཉིད། །
ཐམས་ཅད་སྙེམས་པར་རྣམ་བསྒོམ་སྟེ། །
ཞེས་སོགས་བཤད་ཅིང་། འདིའི་དགོངས་པར་བྱས་ནས། པྲ་ཛྙཱ་རཀྵི་ཏ་དང་། དེ་བཞིན་གཤེགས་པའི་རྡོ་རྗེ་དང་། ཛ་ཡ་སེ་ན་སོགས་ཀྱིས་ཞལ་ཕྱག་གི་རྣམ་པ་ཅན་བསྒོམ་པར་བཤད་དོ། །
བསྒོམ་ཚུལ་ནི། གཟུགས་ཀྱི་ཕུང་པོ་ཐམས་ཅད་མགོ་བོའི་མཛོད་སྤུའི་ནང་དུ། ས་བོན་བྷྲཱུཾ་མམ་ཨོཾ་དུ་བསྒོམས་པས། དེ་ཡོངས་སུ་གྱུར་པ་ལས་རྣམ་སྣང་ཞལ་ཕྱག་གི་རྣམ་པ་ཅན་དུ་བསྒོམ་པ་སོགས་མཛད་དེ། གསང་འདུས་འཕགས་ལུགས་ཀྱི་ལུས་དཀྱིལ་བསྒོམ་ཚུལ་ཙམ་ཞིག་སྔོན་འགྲོའི་སྐབས་འདིར་ཡང་ཡོད་པས། རྒྱུད་སྡེ་གཞན་ལས་ཁྱད་པར་དུ་འཕགས་པར་གྲུབ་བོ། །

གཉིས་པ་ནི། ཀུན་སྤྱོད་ཀྱི་དགོངས་པ། རྗེ་བཙུན་རིན་པོ་ཆེས། ལྷའི་ངོ་བོ་ཙམ་དུ་བསྒོམ་པར་གསུངས་ཏེ། ཐོག་མར་ཕམ་འཐིང་པའི་མན་ངག་ལས་འབྱུང་བ། སྙིང་ཁའི་ས་བོན་ལས་འོད་ཟེར་འཕྲོས་པས་བདག་གི་སྤྱི་གཙུག་ནས་རྐང་མཐིལ་གྱི་བར་དུ་འོད་ཟེར་གྱིས་ཁྱབ་པས། བདག་གི་ཚེ་ཐོག་མ་མེད་པ་ནས་བསགས་པའི་སྡིག་པ་ཐམས་ཅད་དག་པར་བསྒོམ་སྟེ་བདག་གི་གཞི་སྦྱང་བའོ། །
དེ་ནས་འོད་ཟེར་དེ་བདག་གི་བ་སྤུའི་བུ་ག་ནས་ཕར་སོང་ནས་འགྲོ་བ་རིས་དྲུག་གིས་བསྡུས་པའི་སེམས་ཅན་ཐམས་ཅད་ལ་ཕོག་ནས་དེ་དག་གི་རྒྱུད་ལ་ཡོད་པའི་སྡིག་པ་ཐམས་ཅད་དག་པར་བསྒོམ་སྟེ་དེ་ནི་གཞན་གྱི་གཞི་སྦྱང་བའོ། །
དེ་ནས་གཞི་བསྒྱུར་བ་ནི་སྔོན་ལ་གཞན་གྱི་གཞི་བསྒྱུར་བར་བྱ་སྟེ། དེ་ཡང་རིས་དྲུག་གིས་བསྡུས་པའི་སེམས་ཅན་ཐམས་ཅད་འཁོར་ལོ་བདེ་མཆོག་དཔག་ཏུ་མེད་པ་བསྒོམ་པར་བྱའོ། །
དེ་ནས་བདག་གི་གཞི་བསྒྱུར་བ་ནི། རིས་དྲུག་འཁོར་ལོ་བདེ་མཆོག་གི་རྣམ་པར་བྱས་པ་དེ་དག་འོད་ཟེར་གྱི་རྣམ་པར་བསྡུས་ཏེ། བདག་གི་བ་སྤུའི་བུ་ག་ནས་ཞུགས་ནས། བདག་གི་ཕུང་པོ་དང་། ཁམས་དང་། སྐྱེ་མཆེད། ལྷའི་ང་རྒྱལ་དུ་བསྒོམ་པར་བྱ་སྟེ། དེ་ཡང་བདག་གི་མ་དག་པའི་གཟུགས་ཀྱི་ཕུང་པོ་ནི། གཟུགས་ཀྱི་ཕུང་པོ་མ་ཡིན་ལ། བཅོམ་ལྡན་འདས་རྣམ་པར་སྣང་མཛད་ཡིན་སྙམ་དུ་བསམ་པ་ནས། མ་དག་པའི་ནམ་མཁའི་ཁམས་ནི་ནམ་མཁའི་ཁམས་མ་ཡིན་ལ། པདྨའི་དྲྭ་བ་ཅན་ཡིན་ནོ། །
ཞེས་བྱ་བའི་བར་དུ་བསམ་ཞིང་། ངག་དུ་གཟུགས་ཀྱི་ཕུང་པོ་ནི་རྣམ་པར་སྣང་མཛད་དོ་ཞེས་པ་ནས། ནམ་མཁའི་ཁམས་ནི་པདྨ་དྲྭ་བ་ཅན་ནོ་ཞེས་པའི་བར་བརྗོད་པར་གསུངས་སོ། །
འདི་ནི་རྣལ་འབྱོར་མ་རྒྱུད་ཀྱི་སྤྱོད་ལམ་གྱི་རྣལ་འབྱོར་དང་བསྒོམ་ཚུལ་སྤྱིར་འདྲ་ཞིང་། རང་གི་ཕུང་ཁམས་སྐྱེ་མཆེད་སོ་སོར་ཕྱེ་ནས་བསྒོམ་པའི་ཆ་ནས་བསྒོམ་ཚུལ་ཞིབ་པའི་ཁྱད་པར་ཡོད་དོ། །
འོ་ན་བཤད་རྒྱུད་གཉིས་ཀྱི་དགོངས་པ་གང་ཉམས་སུ་ལེན་ན། ཇོ་བོ་བྷ་ཌནྟའི་བཞེད་པས། གང་ཟག་སྤྲོས་པ་ལ་དགའ་བས་ཨ་བྷི་དྷ་ན་ལས་འབྱུང་བ་ལྟར། ཞལ་ཕྱག་གི་རྣམ་པ་ཅན་བསྒོམ་ལ། ཉུང་ངུའི་རྣལ་འབྱོར་ལ་དགའ་བས་ཀུན་སྤྱོད་ལྟར། ལྷའི་ངོ་བོ་ཙམ་བསྒོམ་པར་གསུངས་པ་འདི་ཉིད་ལེགས་པར་སྣང་སྟེ། རྗེ་བཙུན་གྱིས་ཀྱང་། ཇོ་བོ་བྷ་ཌནྟས་ཨ་བྷི་དྷ་ན་ལྟར། ཞལ་ཕྱག་གི་རྣམ་པ་ཅན་བསྒོམ་པ་དང་། ཕམ་འཐིང་པའི་དགོངས་པ། ང་རྒྱལ་ལམ་མོས་པ་དྲན་པ་ཙམ་ཡིན་པར་གསུངས་པས། ལུགས་གཉིས་ཀ་ལ་ཡང་གང་ཟག་གི་བློའི་བྱེ་བྲག་གིས་གཉིས་ཀ་ཡོད་པར་བཞེད་པའི་ཕྱིར་རོ། །
བཞི་པ་ལ་རྗེ་བཙུན་གྱིས། རིགས་ངན་གྱི་ཁང་པ་མེས་སྲེག་པ་བཞིན། ཚོགས་བསག་པའི་རྟེན་ཁྱད་པར་ཅན་དུ་བྱས་པ་ཡིན་པར་གསུངས་ཏེ། དེའི་དོན་ཡང་། རིགས་ངན་གྱིས་རྒྱལ་པོ་ལ་བསྙེན་བཀུར་བྱེད་པའི་ཚེ། ཐོག་མར་ཁང་པ་མེས་བསྲེགས། དེའི་དུས་སུ་རང་ཉིད་རིག་བྱེད་ནས་འབྱུང་བའི་ཆོ་གས་ཁྲུས་བྱས་ཏེ། བསྙེན་བཀུར་བྱས་ན་རྒྱལ་པོ་མཉེས། གཞན་དུ་མ་ཡིན་པ་ལྟར་འདིར་ཡང་། ཕུང་ཁམས་སྐྱེ་མཆེད་ཀྱི་ཆོས་བཅུ་བདུན་ལ། ཐ་མལ་གྱི་རྣམ་རྟོག་སྤངས་ནས་ལྷའི་ངོ་བོར་བསྒོམས་ནས་ཚོགས་བསག་དགོས་པའི་དགོས་པ་ཁྱད་པར་ཅན་ཡོད་དོ། །
དེ་ཉིད་ཐོག་མའི་སྐུའི་དགའ་བ་ཙམ་གྱིས་འགྲུབ་པ་མ་ཡིན་ནམ་སྙམ་ན། བདེན་མོད་ཀྱི་དེ་ཙམ་ནི་བླ་མེད་ཀྱི་བསྐྱེད་པའི་རིམ་པའི་རྣལ་འབྱོར་གཞན་རྣམས་ལ་ཡང་ཡོད་ཅིང་། འདིར་ནི་ཕུང་ཁམས་སྐྱེ་མཆེད་ཀྱི་ཆོས་སོ་སོར་ཕྱེ་ནས་ལྷར་བསྒོམས་པས། ཚོགས་བསག་པའི་རྟེན་ཡང་གཞན་ལས་ཁྱད་པར་དུ་འཕགས་པར་གྲུབ་པའོ། །

ཇོ་བོ་བྷ་ཌནྟའི་བཞེད་པས། ཤེས་བྱའི་སྒྲིབ་པ་ལས་བསྲུང་བའི་ཕྱིར་བདག་བསྲུང་བ་ཞེས་པའི་ཐ་སྙད་མཛད་ཅིང་། འདིར་ཤེས་བྱ་ནི་བདག་མེད་གཉིས་ཡིན་ལ། དེ་ལ་སྒྲིབ་པ་ནི་གང་ཟག་དང་། ཆོས་ཀྱི་བདག་ཏུ་འཛིན་པའོ། །
དེ་ལ་གང་ཟག་གི་བདག་ཡན་ལག་ཕུང་ཁམས་སྐྱེ་མཆེད་ཐ་མལ་དུ་འཛིན་ཅིང་། ཡན་ལག་ཅན་རིལ་པོའི་རྫས་གཅིག་ཏུ་འདོད་པའོ། །
དེ་སྤོང་བ་ལ་ཐ་མལ་དུ་འཛིན་པའི་གཉེན་པོར་ལྷ་བསྒོམ་ཞིང་། རིལ་པོ་གཅིག་ཏུ་འཛིན་པའི་གཉེན་པོར་ལྷ་ཡང་དུ་མར་བསྒོམས་པས་སྤོང་ངོ་། །
ཆོས་ཀྱི་བདག་དོན་དམ་དུ་བཟུང་བའི་ཡུལ་ཆ་མེད་རྡུལ་ཕྲན་དང་། འཛིན་པའི་ཤེས་པ་ཆ་མེད་ཀྱི་སྐད་ཅིག་ཏུ་བདེན་པར་འདོད་པའོ། །
དེའི་གཉེན་པོར་སྣོད་བཅུད་གཞལ་ཡས་ཁང་དང་། ལྷར་མོས་པས་དེ་རྣམས་ཀྱང་སྣང་ཡང་རང་བཞིན་མེད་པ་སྒྱུ་མ་ལྟ་བུར་བསྒོམས་པས་སྤོང་ངོ་། །
ཞེས་བཞེད་དོ། །
གསུམ་པ་ཚོགས་བསག་དངོས་དང་འབྲེལ་པས་ཚོགས་བསག་པ་བཅུ་གསུམ་གྱིས་ཚོགས་བསག་པ་ནི་གཞུང་ལས། སྐབས་འདིར་སྲུང་བའི་འཁོར་ལོ་བསྒོམ། དེ་ནས་ཚོགས་གཉིས་བསག་པ་འབྲེལ་པ་ཅན་དུ་འབྱུང་བས། དེ་བཞིན་བྱས་ན་ཡང་ལེགས་པ་ཡིན་ནོ་ཞེས་རྗེ་བཙུན་གསུང་ལ། ཕམ་འཐིང་པའི་བཞེད་པས། སྐབས་འདིར་བསོད་ནམས་ཀྱི་ཚོགས་བསགས། དེ་ནས་སྲུང་བའི་འཁོར་ལོ་བསྒོམས་ནས། ཡེ་ཤེས་ཀྱི་ཚོགས་བསག་པ་གཞུང་འཁྲུགས་སྡེབས་པའི་མན་ངག་ལས་འབྱུང་བ་ལྟར་བཤད་ན། བསོད་ནམས་ཀྱི་ཚོགས་བསག་པ་ནི་གཞུང་ལས། དེ་ནས་རང་གི་སྙིང་ཁར། ཡི་གེ་ཨ་ལས་ཟླ་བའི་དཀྱིལ་འཁོར། དེའི་སྟེང་དུ་ཡི་གེ་ཧཱུྃ་འོད་ཟེར་སྣ་ཚོགས་པ་འཕྲོ་བ་བསམ་པར་བྱས་ལ། དེའི་སྣང་བས་མདུན་དུ་ཡང་དག་པར་རྫོགས་པའི་སངས་རྒྱས་དང་། བླ་མ་ལ་སོགས་པ་བལྟས་ལ་ཕྱག་བྱས་ཏེ། མཆོད་པར་བྱའོ། །
དེ་ནས་དཀོན་མཆོག་གསུམ་ལ་སྐྱབས་སུ་འགྲོ་བར་བྱའོ། །
ཞེས་ཚོགས་ཞིང་སྤྱན་དྲངས་ནས། ཕྱག་དང་། མཆོད་པ་དང་། སྐྱབས་འགྲོ་གསུམ་ལས་གཞན་མ་གསུངས་སོ། །
འདི་ལ་ནཱ་རོ་པའི་མན་ངག་ཕམ་འཐིང་པ་ནས་བརྒྱུད་པ་ལས་ཚོགས་བསག་བཅུ་གསུམ་མཛད་དེ། ཕྱག་དང་། མཆོད་པ་དང་། སྡིག་པ་བཤགས་པ་དང་། སྐྱབས་སུ་འགྲོ་བ་དང་། དམ་ཚིག་དང་སྡོམ་པ་བཟུང་བ་དང་། རྗེས་སུ་ཡི་རང་བ་དང་། བྱང་ཆུབ་ཀྱི་མཆོག་ཏུ་སེམས་བསྐྱེད་པ་དང་། ཆོས་ཀྱི་འཁོར་ལོ་བསྐོར་བར་བསྐུལ་བ་དང་། མྱ་ངན་ལས་མི་འདའ་བར་གསོལ་བ་གདབ་པ་དང་། ལམ་ལ་གནས་པ་དང་། དགེ་བའི་རྩ་བ་བསྔོ་བ་དང་། གནང་བ་ནོད་པ་དང་། གཤེགས་སུ་གསོལ་བའོ། །
དང་པོ་ཕྱག་འཚལ་བ་ལ་དེའི་ཡུལ་སྤྱན་འདྲེན་དགོས་པས། བདག་གི་སྙིང་ཁའི་ཧཱུྃ་ལས་འོད་ཟེར་འཕྲོས་པས་མདུན་གྱི་ནམ་མཁར་རྩ་བའི་བླ་མ་ནི་རྡོ་རྗེ་ཆོས་ཀྱི་རྣམ་པ་སྟེ། སྐུ་མདོག་དམར་པོ་གཡས་རྡོ་རྗེ། གཡོན་དྲིལ་བུ་འཛིན་པ་ལ། ཕྱག་ན་རྡོ་རྗེ་ལ་སོགས་པ་བརྒྱུད་པའི་བླ་མ་རྣམས་ཀྱིས་བསྐོར་བ་སྟེ། སློབ་དཔོན་ཀླུ་སྒྲུབ་རབ་ཏུ་བྱུང་བའི་ཆ་ལུགས་ཅན་ཡིན་ལ། གཞན་ཐམས་ཅད་ཀྱང་གཡས་ཌཱ་མ་རུ། གཡོན་ཐོད་པ། གྲུ་མོ་ན་ཁ་ཊྭཱ་ཾག་འཛིན་པ། རུས་པའི་རྒྱན་ཆ་ལྔ་དང་ལྡན་པ། རྣལ་འབྱོར་པའི་ཆ་ལུགས་ཅན་སྟེང་གི་ཆ་ལ་སྤྱན་དྲང་། འོག་གྱི་ཆ་ལ་འཁོར་ལོ་བདེ་མཆོག་ལྷ་དྲུག་ཅུ་རྩ་གཉིས་ཀྱི་དཀྱིལ་འཁོར་སྤྱན་དྲང་ངོ་། །
འདིར་གཙུག་ནོར་ལས་ཤར་ཕྱོགས་ཀྱི་དུར་ཁྲོད་དུ་དབང་པོའི་མདུན་ན། བླ་མ་སེང་གེའི་ཁྲི་ལ་བཞུགས་པར་བསྒོམ་ཞེས་གསུངས་པ་ལ་བརྟེན་ནས། མར་དོ་རྗེས་འབྲང་དང་བཅས་པས་འདི་བཞིན་བཞེད་པ་ལ། མཁས་པ་བུས་དེ་ཤིན་ཏུ་མི་རིགས་ཏེ། མངོན་བརྗོད་ལས། བླ་མ་བྱང་སེམས་རྡོ་རྗེ་རིགས་དྲུག་པར་བཤད་པ་དང་། བརྩོན་འགྲུས་དཔལ་གྱིས་ཀྱང་། རྡོ་རྗེ་འཆང་བདག་རྣམ་པ་ཅན། །

བླ་མ་ཞེས་བཤད་པ་དང་འགལ་བས། སྔགས་ཀྱི་རྣམ་གཞག་ལས་ཆེས་ཆེར་འཁྱམས་པའོ། །
ཞེས་གསུངས་ལ། དེ་ལ་འདོད་འཇོ་མཁན་པོས། དེ་ནི་མ་ངེས་བཞིན་དུ་བཀག་པས་ཤིན་ཏུ་མི་རིགས་ཏེ། སྒྲུབ་ཐབས་དེ་ལས་ཀྱང་། བླ་མ་རྡོ་རྗེ་སེམས་དཔའ་ལྟར་འགྱིང་བག་ཅན། རྒྱན་ཐམས་ཅད་ཀྱིས་བརྒྱན་ནས་བཞུགས་པ་གསལ་བར་བལྟས་ལ་ཞེས་གསལ་བར་གསུངས་པས། བླ་མ་རྡོ་རྗེ་འཆང་དུ་ལྟ་བར་གསུངས་པ་རྣམས་ལུགས་དེ་ལ་ཇི་ལྟར་གནོད། གལ་ཏེ་རྡོ་རྗེ་འཆང་དུ་གསུངས་པས་དུར་ཁྲོད་དུ་བཞུགས་པ་མི་རིགས་སོ་སྙམ་ན། དེ་ལ་འགལ་བ་མེད་དེ། དུར་ཁྲོད་ན་གནས་པ་བཤད་པའི་སྐབས་སུ། དཔའ་བོ་འདུས་པའི་མཆོག་དག་དང་། །
རྣལ་འབྱོར་མ་ནི་མཆོག་སྣ་ཚོགས། །
ཞེས་དཔའ་བོ་དང་རྣལ་འབྱོར་མ་མཆོག་རྣམས་ཀྱང་དེ་ན་གནས་པར་བཤད་པའི་ཕྱིར་དང་། སྡོམ་འབྱུང་ལས། གྲུབ་ཆེན་རྫུ་འཕྲུལ་ཡང་དག་ཐོབ། །
ཚོགས་ནི་དུར་ཁྲོད་དབུས་སུ་བལྟ་བར་བྱ། །
ཞེས་གསུངས་ལ། བླ་མ་དེར་བཞུགས་པར་བསྒོམ་པ་ལ་འགལ་བ་ཅུང་ཟད་ཀྱང་མ་མཐོང་ངོ་ཞེས་སུན་འབྱིན་སྨྲའོ། །
འདི་ནི་ཤིན་ཏུ་མི་འཐད་དེ། རྣལ་འབྱོར་པ་རང་གི་བློ་ངོར། གཞལ་ཡས་ཁང་དང་། དུར་ཁྲོད་གཉིས་ལ་གནས་མཆོག་དམན་གྱི་རྣམ་པ་ཡོད་པས་དམན་པའི་གནས་དེར་བླ་མ་བསྒོམ་དུ་མི་རུང་བའི་ཕྱིར་རོ། །
གལ་ཏེ་དུར་ཁྲོད་དུ་དཔའ་བོ་དང་། རྣལ་འབྱོར་མའི་མཆོག་བཞུགས་པར་བཤད་པས། དེར་བླ་མ་བཞུགས་པ་བསྒོམ་པ་མི་འགལ་ན། རང་གི་བཤང་ལམ་དང་རྐང་མཐིལ་དུ་བསྒོམ་པ་ཡང་མི་འགལ་བར་འགྱུར་ཏེ། བདེ་མཆོག་གི་ལུས་དཀྱིལ་དུ་བཤང་ལམ་དུ་རིན་ཆེན་རྡོ་རྗེ་དང་། ཁཎྜ་རོ་ཧི་བཞུགས་པ་དང་། འདུས་པའི་ལུས་དཀྱིལ་དུ་རྐང་མཐིལ་གཉིས་སུ་གནོད་མཛེས་རྒྱལ་པོ་བཞུགས་པར་བཤད་པའི་ཕྱིར་རོ། །
ཡང་ཁྱོད་ཀྱི་རྡོ་རྗེ་འཆང་དུ་གསུངས་པ་ནི་བསྒོམ་པའི་དབང་དུ་མཛད་ལ། རྡོ་རྗེ་འཆང་ཡིན་དུ་ཆུག་ཀྱང་འགལ་བ་མེད་དེ་ཞེས་སྨྲས་པ་ནི་རྡོ་རྗེ་འཆང་མ་ཡིན་པ་གཞིར་བཞག་པའི་གཏམ་དུ་སྣང་ངོ་། །
དེས་ན་ཚོགས་ཞིང་གི་སྐབས་འདིར་བླ་མ་གཙོ་བོ་དང་དབྱེར་མེད་དུ་སྤྱན་འདྲེན་པ་དང་། དེའི་རིགས་བདག་གི་ཚུལ་དང་། ལོགས་ཤིག་ཏུ་སྤྱན་འདྲེན་པ་གསུམ་ལས། ཕྱི་མ་འདི་ལ་སྟེང་གི་ཆར་བསྒོམ་པ་ངེས་པར་དགོས་སོ། །
དེ་རྣམས་ཀྱི་ཞབས་ལ་ཕྱག་བྱེད་པར་བསམ་ཞིང་། ངག་ཏུ་ན་མོ་གུ་རུ་བྷྱཿ ཞེས་པས་བླ་མའི་ཚོགས་ལ་ཕྱག་བྱ། ན་མཿཤྲཱི་ཙཀྲ་སཾ་བཱ་ར་མཎྜ་ལ་བྷྱཿ ཞེས་བྱ་བས་དཀྱིལ་འཁོར་གྱི་འཁོར་ལོ་ལ་ཕྱག་བྱའོ་ཞེས་རྗེ་བཙུན་གསུང་ངོ་། །
བུ་སྟོན་གྱིས་རྣལ་འབྱོར་རོ་གཅིག་བདུད་རྩི་འཐུངས་པས་རྣམ་པར་དག་པའི་ཐུགས། །
ཞེས་སོགས་ཚིགས་བཅད་ཕྱེད་དང་དགུས་ཕྱག་འཚལ་བ་ནི་སྔོན་འགྲོའི་སྐབས་སུ་ཧ་ཅང་ཡང་སྤྲོས་པ་ཆེ་བར་སྣང་ངོ་། །
གཉིས་པ་མཆོད་པ་ལ། རྗེ་བཙུན་གྱིས་ཕྱིའི་མཆོད་པ་དང་། ཡིད་ལས་བྱུང་བའི་མཆོད་པ་གཉིས་ལས། དང་པོ་ནི། ཆུ་གཉིས་སྔོན་དུ་འགྲོ་བའི་ཉེར་སྤྱོད་རོལ་མོ་དང་བཅས་པས་མཆོད་པའོ། །
གཉིས་པ་ནི། ཡིད་ལས་བྱུང་བའི་མཆོད་པ་དང་། ཀུན་ཏུ་བཟང་པོའི་མཆོད་པ་དང་། བླ་ན་མེད་པའི་མཆོད་པ་རྣམས་དོན་གཅིག་པས། དཔྲལ་བར་ནམ་མཁའ་མཛོད་ཀྱི་ཕྱག་རྒྱ་བཅས་ནས། ན་མོ་ཆོས་ཀྱི་དབྱིངས་ཀྱི་བྱིན་གྱིས་རླབས་དང་། ཞེས་པ་ནས། འབྱུང་བར་གྱུར་ཅིག་ཅེས་པའི་བར་བརྗོད་ནས། སེ་གོལ་གཅིག་གཏོག ཡང་ཕྱག་རྒྱ་བཅས་ཏེ། ཨོཾ་སརྦ་བིད་ནས། སྭཱ་ཧཱའི་བར་བརྗོད་ནས། སེ་གོལ་གཉིས་ཏེ་གསུམ་གཏོག་པའོ། །
འདི་ལ་མཆོད་པའི་རྒྱུ། ངོ་བོ། ཡུལ་དང་གསུམ་ལས། དང་པོ་ནི། ན་མོ་ཆོས་ཀྱི་དབྱིངས་ཀྱི་ཞེས་པ་ནས། ཏིང་ངེ་འཛིན་དང་སྨོན་ལམ་གྱི་དབང་གིས་ཞེས་པའི་བར་གྱིས་བསྟན། གཉིས་པ་ནི་འཇིག་རྟེན་གྱི་ཁམས་ན་ཞེས་པ་ནས། བསམ་གྱིས་མི་ཁྱབ་པ་ཞིག་ཞེས་པའི་བར་གྱིས་བསྟན། གསུམ་པ་ནི་བླ་མ་དང་ཞེས་པ་མན་ཆད་ཀྱིས་བསྟན་ནོ། །

སྔགས་དོན་ལ། ཨོཾ་སརྦ་བིད་ནི་ཐམས་ཅད་རིག་པའོ། །
པུ་ར་པུ་ར་ནི་གང་བ་གཉིས། སུ་ར་སུ་ར་ནི་མཛེས་པ་གཉིས་ཏེ། བཀོད་པའི་ཁྱད་པར་ཕུན་སུམ་ཚོགས་པའོ། །
ཨཱ་ཝརྟ་ཨཱ་ཝརྟ་ནི་འཕེལ་བ་གཉིས། ཧོ་ནི་རྒྱས་པ། ན་མཿས་མནྟ་བུདྡྷ་ནཱན་ནི་ཀུན་ནས་སངས་རྒྱས་ལ་ཕྱག་འཚལ་བའོ། །
ཨ་བྷི་སྨ་ཡ་ནི་ངོ་མཚར་བ། སྥ་ར་ཎ་ནི་འཕྲོ་བ། ཨི་མཾ་ནི་འདི། ག་ག་ན་ཁཾ་ནི་ནམ་མཁའ། དྷརྨཱ་དྷཱ་ཏུ་ནི་ཆོས་ཀྱི་དབྱིངས། ཨ་ཀ་ཤ་ནི་ནམ་མཁའ་ས་མཱ་པ་ཏི་ནི་མཉམ་པར་ཁྱབ་པ། སརྦ་ཏ་ཐཱ་ག་ཏ་ནི་དེ་བཞིན་གཤེགས་པ་ཐམས་ཅད། པརྵན་མཎྜ་ལེ་ནི་འཁོར་གྱི་དཀྱིལ་འཁོར། མ་མ་ནི་བདག པྲ་ཎི་དྷི་ནི་སྨོན་ལམ། པུཎྱེ་ནི་བསོད་ནམས། ཛྙཱ་ན་ནི་ཡེ་ཤེས། ཝ་ལེ་ན་ནི་སྟོབས། སརྦ་ཏ་ཐཱ་ག་ཏ་ནི་དེ་བཞིན་གཤེགས་པ་ཐམས་ཅད། ཨ་དྷིཥྛ་ན་ནི་བྱིན་རླབས། ཝ་ལེ་ན་ནི་སྟོབས། དྷརྨཱ་དྷཱ་ཏྭཱ་དྷིཥྛ་ན་ནི་ཆོས་ཀྱི་དབྱིངས་ཀྱི་བྱིན་རླབས། བ་ལེ་ན་ནི་སྟོབས། ཙ་ནི་འབྱེད་པ། སྭཱ་ཧཱ་ནི་གཞི་ཚུགས་ཤིག་པའོ། །
འདི་ལ་བུ་སྟོན་གྱིས། བླ་མ་ས་སྐྱ་པས། ཕྱི་མཆོད་དང་། ཡིད་མཆོད་གཉིས་ཀྱིས་མཆོད་ལ། ཡིད་མཆོད་ནི་དཔྲལ་བར་ནམ་མཁའ་མཛོད་ཀྱི་ཕྱག་རྒྱ་བྱས་ནས། ན་མོ་ཆོས་ཀྱི་དབྱིངས་ཀྱི་བྱིན་རླབས་དང་། ཞེས་སོགས་ཚིག་ལྷུག་པ་དང་། ཨོཾ་སརྦ་བིད་པུ་ར་སོགས་ཀྱི་སྔགས་བརྗོད་པ་ལ་ཡིད་མཆོད་དུ་བཞེད་དེ། ལང་ཀ་རྒྱལ་བཟངས་ཀྱིས། སརྦ་བིད་ནས་ཧོའི་བར་གོས་ཟུང་འབུལ་བའི་སྔགས་སུ་བཤད་པ་མ་གཏོགས། བོད་དུ་འགྱུར་བའི་བདེ་མཆོག་གི་སྒྲུབ་དཀྱིལ་རྣམས་ནས་དེ་ལ་ཡིད་མཆོད་དུ་བཤད་པ་མེད་པས། དེ་མ་བྱས་ཀྱང་ཆོ་ག་ཆད་པའི་ཉེས་པ་མེད་དོ། །
ཕྱག་རྒྱ་དང་སྔགས་སརྦ་ཨཱ་ཝརྟ་ཡ་ཧོའི་བར་ཡོ་གའི་འགྲེལ་ཆེན་རྣམས་ནས་བཤད། སྔགས་ན་མཿས་མནྟ་མན་ཆད་རྣམ་སྣང་མངོན་བྱང་གི་རྒྱུད་ནས་བཤད་པས། དེ་དག་འདིར་མ་སྦྱར་ནའང་ཉེས་པ་མེད་ཅིང་། སྦྱར་བ་ལ་ལྷག་པའི་ཉེས་པའང་མེད་དོ་ཞེས་བཤད་པ་ནི། ས་སྐྱ་པའི་ཕྱག་ལེན་དགག་པ་ཡིན་ནམ། སྒྲུབ་པ་ཡིན། དང་པོ་ལྟར་ན་སྔགས་ཀྱི་ལུང་ཁུངས་བསྟན་པ་དང་། འདིར་སྦྱར་ན་ཡང་ཉེས་པ་མེད་པར་བཤད་པ་དང་འགལ་ལོ། །
ཕྱི་མ་ལྟར་ན་རང་ཉིད་ཀྱང་སྐབས་འདིར་འདོད་དགོས་པས། དེ་མ་བྱས་ཀྱང་ཆོ་ག་ཆད་པའི་ཉེས་པ་མེད་པར་བཤད་པ་དང་འགལ་ལོ། །
དེས་ན་རྗེ་བཙུན་གྱིས་དེ་ལྟར་གསུངས་པ་ནི། བྷཱུ་རི་བས་རྒྱུན་བཤགས་ཀྱི་སྐབས་སུ། ཀུན་ཏུ་བཟང་པོའི་མཆོད་སྤྲིན་རྒྱ་ཆེན་དང་། ཞེས་གསུངས་པ་ལྟར་འདིར་ཡང་རིགས་པས། ཅི་ལྟར་བྱ་བའི་ཚུལ་བོད་སྐད་དང་རྒྱ་སྐད་གཉིས་ཀྱིས་དོན་ལས་ཤེས་པས་ཉེས་པ་མེད་ཅིང་འཐད་པ་ཁོ་ནའོ། །
འདིར་མཆོད་པའི་རྣམ་གྲངས་ལ་དམར་གྱིས། ཕྱི་དང་། གསང་བ་དང་། དེ་ཁོ་ན་ཉིད་དང་། ལུས་ཀྱི་མཆོད་པ་བཞི་བྱ་བར་བཤད་ཅིང་། བུ་སྟོན་གྱིས་ཆུ་གཉིས་སྔོན་དུ་འགྲོ་བའི་ཉེར་སྤྱོད་དང་། རིག་མ་བཅུ་དྲུག་དང་། རྐང་བརྒྱད་ཀྱི་བསྟོད་པ་རྣམས་བྱ་བར་བཤད་པ་ནི་ལུགས་གཞན་ནོ། །
དེ་ནས་རྒྱུན་བཤགས་ལ་རྗེ་བཙུན་གྱིས་སྡིག་པ་བཤགས་པ་ནས་དགེ་བའི་རྩ་བ་བསྔོ་བའི་བར་དགུ་གསུངས་ཤིང་། དམར་གྱིས་སྡིག་པ་བཤགས་པ། རྗེས་སུ་ཡི་རང་བ། བསྔོ་བ། སྐྱབས་འགྲོ། སྨོན་པ་སེམས་བསྐྱེད། འཇུག་པ་སེམས་བསྐྱེད་དང་བརྒྱད་དུ་བཤད་ལ། བུ་སྟོན་གྱིས་ནི་གུར་ནས་འབྱུང་བའི་རྒྱུན་བཤགས་བྱ་བར་བཤད་དོ། །
དགུར་མཛད་པའི་བྱང་ཆུབ་ཀྱི་སེམས་བསྐྱེད་པའི་སྐབས་སུ། རྗེ་བཙུན་གྱིས། དེ་ཡང་སེམས་ཅན་མ་བསྒྲལ་བ་བསྒྲལ་ཞེས་བྱ་བ་ནི། སྲིད་པའི་རྒྱ་མཚོར་གནས་པ་ཐམས་ཅད་འཁོར་བ་ལས་སྒྲོལ་བར་འདོད་པའོ། །

མ་གྲོལ་བ་ནི་ཉན་ཐོས་དང་རང་སངས་རྒྱས་རྣམས་རང་རང་མྱ་ངན་ལས་འདས་པའི་འཆིང་བ་དམ་པོས་བཅིངས་པ་རྣམས་དགྲོལ་བར་འདོད་པའོ། །
དབུགས་མ་ཕྱུང་བ་རྣམས་དབུགས་དབྱུང་བ་ནི་ངན་སོང་གསུམ་གྱིས་བསྡུས་པའི་སེམས་ཅན་བསྲན་ཐབས་མེད་པའི་སྡུག་བསྔལ་ལས་དབུགས་མ་ཕྱིན་པ་རྣམས་དབུགས་དབྱུང་བའོ། །
མྱ་ངན་ལས་མ་འདས་པ་མྱ་ངན་ལས་འདའ་བ་ནི། ས་ལ་གནས་པའི་བྱང་ཆུབ་སེམས་དཔའ་མྱ་ངན་ལས་འདས་པ་ལ་འདོད་པ་མེ་འབར་བ་ལྟ་བུ་ཡོད་པ་རྣམས་མྱ་ངན་ལས་འདའ་བར་འདོད་པ་སྟེ། བསམས་པ་དེ་དག་དང་ལྡན་པས་ཐམས་ཅད་ངག་ཏུ་བརྗོད་པར་བྱའོ་ཞེས་གསུངས་ལ། གཞན་རྣམས་ནི་གོ་སླའོ། །
འདི་དག་ནི་ཕ་རོལ་དུ་ཕྱིན་པའི་རྒྱུན་བཤགས་དང་། རྡོ་རྗེ་ཐེག་པའི་ཐུན་མོང་མ་ཡིན་པའི་རྒྱུན་བཤགས་གཉིས་ཀ་ཚང་ཞིང་། གྲངས་དང་གོ་རིམ་ཡང་ཕ་རོལ་ཏུ་ཕྱིན་པ་དང་སྒོ་བསྟུན་པ་མི་མཛད་པའི་ལུགས་སུ་སྣང་ངོ་། །
བཅུ་གཉིས་པ་གནང་བ་ནོད་པ་ནི་རྗེ་བཙུན་གྱིས། དེ་ནས་ཚོགས་ཞིང་དེ་དག་གི་ཞལ་ནས། རིགས་ཀྱི་བུ་ཁྱོད་ཀྱིས་གནས་པ་འདི་ནི་ལེགས་པར་གནས་པ་ཡིན་གྱི། གནས་པ་འདིས་གནས་ན་མཆོག་གྲུབ་པར་འགྱུར་རོ། །
ཞེས་གསུངས་པར་བསམ་མོ་ཞེས་གསུངས་སོ། །
བཅུ་གསུམ་པ་གཤེགས་སུ་གསོལ་བ་ནི། དེ་ནས་ཐུན་མཚམས་ཀྱི་གོ་རིམ་མི་འཁྲུག་པར་བྱ་བའི་ཕྱིར། མེ་ཏོག་ལ་སོགས་པ་མཆོད་པ་ལྔ་ཙམ་གྱིས་མཆོད་ལ་གཤེགས་སུ་གསོལ་བར་བྱའོ་ཞེས་གསུངས་སོ། །
བཞི་པ་དོན་ཆེན་པོ་ཡེ་ཤེས་ཀྱི་ཚོགས་ལ་བར་ཆད་མི་འབྱུང་བར་བྱ་བའི་ཕྱིར་སྲུང་བའི་འཁོར་ལོ་བསྒོམ་པ་ལ་བཞི་སྟེ། རྒྱུད་གཞུང་ལས་ཇི་ལྟར་གསུངས་པའི་ཚུལ། འགྲེལ་བྱེད་གཞན་གྱིས་ཇི་ལྟར་བཀྲལ་བའི་ཚུལ། མན་ངག་ཐུན་མོང་མ་ཡིན་པའི་ལུགས་བཤད་པ། དེ་ལྟར་བསྒོམ་པའི་དགོས་པའོ། །
དང་པོ་ནི་རྩ་རྒྱུད་ལེའུ་གསུམ་པ་ལས། དེ་ལྟར་བདག་ཉིད་གོ་བགོས་ནས། །
རྭ་བ་རྣམས་ནི་ཕྱོགས་སུ་དགོད། །
འོག་ཏུ་མཚོན་ཆ་དགོད་པར་བྱ། །
འཁོར་ལོ་གནས་པའི་བདག་ཉིད་མཉམ། །
སྟེང་དུ་མདའ་ཡི་དྲྭ་བ་བྱ། །
མཁའ་སྤྱོད་དུ་ནི་གུར་བྱ་སྟེ། །
དེ་དག་གིས་ནི་གོ་ཆར་འགྱུར། །
དེ་ལྟར་གོ་བགོས་སུམ་ཅུ་ནི། །
རྩ་གསུམ་པས་ཀྱང་བཤིག་མི་ནུས། །
ཞེས་རྭ་བ་དང་ས་གཞི་དང་། མདའི་དྲྭ་བ་དང་། གུར་ཏེ་བཞི་གསུངས་སོ། །
སློབ་དཔོན་གྱི་གཞུང་ལས། དེ་ནས་རྡོ་རྗེའི་དྲྭ་བ་བསམ་པར་བྱ་སྟེ། ཨོཾ་སུམྦྷ་ནི་སུམྦྷ་ཧཱུྃ་ཧཱུྃ་ཕཊ། ཨོཾ་གྲྀཧྣ་གྲྀཧྣ་ཧཱུྃ་ཧཱུྃ་ཕཊ། ཨོཾ་གྲྀཧྣ་པ་ཡ་གྲྀཧྣ་པ་ཡ་ཧཱུྃ་ཧཱུྃ་ཕཊ། ཨོཾ་ཨཱ་ན་ཡ་ཧོ་བྷ་ག་ཝཱན་བཛྲ་ཧཱུྃ་ཧཱུྃ་ཕཊ། ཞེས་བྱ་བའི་སྔགས་ཀྱིས་ཤར་ཕྱོགས་ལ་སོགས་པར་ངེས་པར་བཞག་པར་བྱའོ། །
སྟེང་དུ་ནི་མདའི་དྲྭ་བའོ། །
ས་གཞི་ནི་ཡི་གེ་ཧཱུྃ་ལས་སྣ་ཚོགས་རྡོ་རྗེའི་རང་བཞིན་དུ་བྱིན་གྱིས་བརླབས་ལ། དེའི་འོད་ཀྱི་སྣང་བ་ལས་རྡོ་རྗེའི་རྭ་བ་དང་། རྡོ་རྗེའི་བླ་རེ་སྟེ། ཨོཾ་གྷ་གྷ་ནི་བརྡུང་གཉིས། གྷ་ཏ་ཡ་གྷ་ཏ་ཡ་ནི་བརྡུང་དུ་ཆུག་གཉིས། སརྦ་ནི་ཐམས་ཅད། དུཥྚན་ནི་གདུག་པ་རྣམས། ཕཊ་ཕཊ་ནི་ཁོས་གཉིས། ཀཱི་ལ་ཡ་ཀཱི་ལ་ཡ་ནི་ཕུར་བུས་ཐོབ་གཉིས། སརྦ་པཱ་པཾ་ཕཊ་ཕཊ་ནི་ཁོས་གཉིས། ཧཱུྃ་ཧཱུྃ་ཧཱུྃ། བཛྲ་ཀཱི་ལ་ནི་རྡོ་རྗེ་ཕུར་བུ། བཛྲ་དྷ་རོ་ནི་རྡོ་རྗེ་འཆང་གི ཨཱ་ཛྙཱ་པ་ཡ་ཏི་ནི་བཀའ་ལས་མ་འདའ་ཤིག སརྦ་ནི་ཐམས་ཅད། བིགྣན་བགེགས་རྣམས་ཀྱི། ཀཱ་ཡ་ཝཱཀྐ་ཙིཏྟ་ལུས་ངག་ཡིད། ཀཱི་ལ་ཡ་ཀཱི་ལ་ཡ་ནི་ཕུར་བུས་ཐོབ་གཉིས། ཧཱུྃ་ཧཱུྃ་ཕཊ་ཕཊ། ཕུར་བུས་བཏབ་པའི་སྔགས་སོ། །
ཨོཾ་བཛྲ་མུད་ཀ་ར་ནི་རྡོ་རྗེ་ཐོ་བས། ཨ་ཀཱོ་ཊ་ཡ་ནི་རྡུངས་ཤིག ཧཱུྃ་ཕཊ། ཕུར་བུ་བརྡུང་བའི་སྔགས་སོ། །

ཞེས་རྡོ་རྗེའི་རྭ་བ་དང་། མདའི་དྲྭ་བ་དང་། རྡོ་རྗེའི་ས་གཞི་དང་། དྲྭ་བ་དང་། བླ་རེ་དང་། ཕུར་བུ་བཏབ་པ་སྟེ་དྲུག་གསུངས་སོ། །
གཉིས་པ་ནི་པྲཛྙཱ་རཀྵི་ཏའི་འགྲེལ་པ་ལས། དེ་ནས་ཞེས་བྱ་བ་ནི་ཕུང་པོ་ལ་སོགས་པ་རྣམ་པར་དག་པའི་རྗེས་ཐོགས་སུའོ། །
རྡོ་རྗེའི་གུར་བསམ་པར་བྱ་སྟེ། ཤར་ལ་སོགས་པའི་ཕྱོགས་སུ་ངེས་པར་དགོད་པར་བྱའོ། །
སྟེང་དུ་ནི་མདའི་དྲྭ་བའོ། །
ས་གཞི་ནི་ཡི་གེ་ཧཱུྃ་ལས་སྣ་ཚོགས་རྡོ་རྗེའི་རང་བཞིན་དུ་བྱིན་གྱིས་བརླབ་པར་བྱའོ། །
དེའི་འོད་ཀྱི་སྣང་བ་ལས། རྡོ་རྗེའི་རྭ་བ་དང་། རྡོ་རྗེའི་བླ་རེའོ། །
ཞེས་བྱ་བའི་ཚིགས་བདུན་པོ་འདི་རྣམས་ནི་མན་ངག་ཇི་ལྟ་བ་བཞིན་དུ་བྲིའོ། །
གཡོན་པའི་མཛུབ་མོ་དང་། མཐེ་བོང་བརྡབ་པ་སྔོན་དུ་འགྲོ་བས། ཨོཾ་སུམྦྷ་ནི་སུམྦྷ་ཞེས་བྱ་བའི་སྔགས་བརྗོད་ཅིང་། ནག་པོ་དང་། ལྗང་གུ་དང་། དམར་པོ་དང་། སེར་པོའི་ཁ་དོག་ཚངས་པའི་འཇིག་རྟེན་ནས་གསེར་གྱི་ས་གཞི་ལ་ཐུག་པར་ཁྱབ་ཅིང་འབར་བའི་ལུས་ཆེན་པོ་ཤར་དང་། བྱང་དང་། ནུབ་དང་། ལྷོའི་ཕྱོགས་རྣམས་སུ་རིམ་གྱིས་དགོད་པར་བྱའོ། །
སུམྦྷ་ལ་སོགས་པའི་སྔགས་ཀྱི་འོད་ཟེར་གྱི་ཁ་དོག་ལས་དེ་དང་མཐུན་པའི་རྭ་བ་བཞིའོ། །
དེ་དང་དུས་མཉམ་པ་ཉིད་དུ་ཧཱུྃ་གི་ཡི་གེ་ལས་སྐྱེས་ཤིང་དེ་ཉིད་ཀྱིས་བྱིན་གྱིས་བརླབས་པའི་སྣ་ཚོགས་རྡོ་རྗེའི་རང་བཞིན་གྱི་ས་གཞིའོ། །
དེའི་འོད་ཟེར་གྱིས་སྟེང་དུ་རྡོ་རྗེ་རྩེ་ལྔ་པའི་རྣམ་པའི་མདའི་དྲྭ་བའོ། །
དེའི་འོག་དུ་རྡོ་རྗེའི་གུར་དང་། རྡོ་རྗེའི་བླ་རེ་ནི་གནས་ཇི་ལྟ་བ་བཞིན་དུ་བསམ་པའོ། །
དེ་ནས་སུམ་བྷ་ལ་སོགས་པའི་སྔགས་བཞི་ལས་གྲུབ་པའི་ཁྭ་གདོང་མ་ལ་སོགས་པའི་ལྷ་མོ་བཞི་དང་། དེ་ཉིད་ཀྱི་ཚེ་གཉིས་གཉིས་ཀྱི་འོད་ཟེར་ལས་བྱུང་བའི་གཤིན་རྗེ་བརྟན་མ་ལ་སོགས་པའི་ལྷ་མོ་བཞི་སྟེ། འདི་བརྒྱད་ནི་ཞལ་གཅིག་པ་ཕྱག་གཉིས་པ་ལྟེ་བ་མན་ཆད་རྩེ་གཅིག་པའི་རྣམ་པའོ། །
གཡས་པ་ནི་རྡོ་རྗེ་ཐོ་བ་འཛིན་པ། གཡོན་པ་བདག་ཉིད་ཀྱི་ཕུར་བུའི་ཕྱག་རྒྱ་ཅན་སྤྲོས་ཏེ། ཕྱོགས་བཅུ་ན་གནས་པའི་བགེགས་ཀྱི་ཚོགས་བཀུག་ནས་སྒྲ་རིང་པོར་བརྗོད་པའི་ཧཱུྃ་གི་ཡི་གེ་ལས་གྲུབ་པའི་ཕྱོགས་བརྒྱད་ཀྱི་རྭ་བ་དང་ཉེ་བའི་དོང་རྣམས་སུ་བཅུག་ལ། ཕུར་བུས་གདབ་པའི་སྔགས་སྔོན་དུ་འགྲོ་བས་བགེགས་ཀྱི་ཚོགས་ཕུར་བུས་གདབ་པ་དང་། བརྡུང་བའི་སྔགས་སྔོན་དུ་འགྲོ་བས་བརྡུང་བར་བྱའོ། །
ཕུར་བུས་གདབ་པ་དང་བརྡུང་བ་དག་གིས་བགེགས་ཀྱི་ཚོགས་རྣམས་བདེ་བ་ཆེན་པོའི་དེ་བཞིན་ཉིད་དུ་རང་བཞིན་གཅིག་པར་རྣམ་པར་བསམ་པར་བྱའོ། །
ཡང་བགེགས་ལྷག་མ་རྣམས་བསྐྲད་ནས་དེ་དག་རྭ་བ་ལ་ཐིམ་པ་ན། ཆུ་ལ་ཆུ་ཐིམ་པ་ལས་ཐིགས་པ་བྱུང་བའི་ཚུལ་གྱིས་མཚམས་བཅིང་བའི་དོན་དུ་ཟླུམ་པོའི་རྡོ་རྗེ་དང་། པདྨ་དང་འཁོར་ལོའི་རྭ་བ་རྣམས་བསམ་པར་བྱའོ། །
རྡོ་རྗེའི་རྭ་བ་ལ་སོགས་པ་དེ་ཉིད་མཚམས་མེད་ཅིང་དུམ་བུ་གཅིག་ཏུ་གྱུར་པས་རྣམ་པ་ཐམས་ཅད་དུ་འགྲོ་བ་ལ་བགེགས་མེད་པར་མོས་པ་བྱའོ། །
ཞེས་གསུངས་སོ། །
པུ་ཧྲངས་པ་ནས་བརྒྱུད་པ། བྲོག་རྭ་བ་དང་། དམར་གྱིས་འདི་ཇི་ལྟ་བ་བཞིན་བཞེད་དེ། འདི་ལ་ལུས་དང་། ཡན་ལག་གཉིས་ལས། ལུས་ལ་སྔགས་ཀྱི་རྭ་བ་དང་། དེ་ལས་རྡོ་རྗེའི་རྭ་བ་དང་། དེ་ལས་འོད་ཟེར་སྣང་བ་དང་། རྡོ་རྗེའི་ས་གཞི་དང་། རྡོ་རྗེའི་གུར་དང་། རྡོ་རྗེའི་བླ་རེ་དང་། མདའི་དྲྭ་བ་སྟེ་བདུན། ཡན་ལག་ལ་ཕུར་བུས་བཏབ་པ་དང་། བརྡུང་བ་གཉིས་ཏེ་དགུར་བཤད་དོ། །

བུ་སྟོན་གྱིས་གཞན་རྣམས་འདྲ་བ་ལས། སྔགས་ཀྱི་རྭ་བ་ལོགས་སུ་མི་བྱེད་པར། སྔགས་བརྗོད་པས་སྒོ་མཚམས་མ་བརྒྱད། གསེར་གྱི་ས་གཞི་ནས་ཚངས་པའི་འཇིག་རྟེན་གྱི་བར་དུ་ཁྱབ་པའི་ལུས་ཆེན་པོ་འབར་བ་བཀོད་ནས། དེའི་རྗེས་སུ་སྔགས་དྲུག་དང་། ཕྱག་རྒྱ་དྲུག་གིས་རྡོ་རྗེའི་ས་གཞི་སོགས་དྲུག་བསྒོམ་པ་ཨ་བྷི་དྷ་ན་ལྟར་མཛད་ཅིང་། དེ་ནས་ཕུར་སྟབས་མཛད་དོ། །
གསུམ་པ་ནི་རྗེ་བཙུན་ནཱ་རོ་ཏ་པའི་མན་ངག་ཕམ་འཐིང་པ་ནས་བརྒྱུད་པ་རྗེ་བཙུན་གྱིས་འདི་ལྟར་གསུངས་ཏེ། ས་ཕྱོགས་བགེགས་དང་བྲལ་བར་བྱ་བ་དང་། སྲུང་བའི་འཁོར་ལོ་བརྟན་པར་བསྒོམ་པ་དང་། བགེགས་ཚར་བཅད་པ་གསུམ་ལས། དང་པོ་ནི་རང་གི་སྙིང་ཁའི་ཧཱུྃ་ལས་གཤིན་རྗེ་གཤེད་བཅུའམ། ཁཎྜ་རོ་ཧི་བཅུའམ། སྒོ་མཚམས་མ་བརྒྱད། ཁཎྜ་རོ་ཧི་གཉིས་ཏེ་བཅུ་གང་བློ་ལ་མོས་པ་སྤྲོ་གསུང་ནའང་། ཕྱི་མ་གཙོ་བོ་སྟེ། ལུས་ཀྱིས་གཡོན་པའི་སྡིགས་མཛུབ་ཕྱོགས་བཅུར་བསྟན་ཅིང་སེ་གོལ་བརྡབ། ངག་དུ་ཞལ་བཞི་པའི་སྔགས་བརྗོད་དེ། ཕྱོགས་ཤར་ནས་བཟུང་སྟེ། གཡོན་སྐོར་དུ་སྤྲོ་བའི་ཚེ་ཤར་དང་སྟེང་གི་དུས་གཅིག ནུབ་དང་འོག་གི་དུས་གཅིག་ཏུ་སྤྲོ་བ་ལ་སྔགས་ཚན་གཅིག མཚམས་རྣམས་མེ་ནས་བཟུང་སྟེ། གཡས་སྐོར་དུ་སྤྲོ་བ་ལ་སྔགས་ཚན་གཅིག་སྟེ། དེས་བགེགས་ཐམས་ཅད་བསྐྲད་པར་བསམ་མོ། །
གཉིས་པ་ནི་ས་ཕྱོགས་དེར་རཾ་ལས་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་ལས་སྣ་ཚོགས་རྡོ་རྗེ་ཧཱུྃ་གིས་མཚན་པ་བསྒོམས་ནས། དེ་ལས་འོད་བྱུང་བས། འོག་རྡོ་རྗེའི་ས་གཞི་དང་། ཁོར་ཡུག་ཏུ་རྡོ་རྗེ་ནག་པོ་གདེངས་པ་འགྲེངས་བུར་གྱུར་པའི་རྭ་བ་དང་། ཡང་རྡོ་རྗེ་འཕྲེད་ལ་སོང་བའི་དྲྭ་བ་གཉིས་གཅིག་ཏུ་བྱས་པ་དང་། སྟེང་དུ་རྡོ་རྗེའི་གུར་དང་། དེའི་འོག་ཏུ་རྡོ་རྗེའི་བླ་རེ་དང་། དེ་དག་གི་ཕྱི་རོལ་དུ་མདའི་དྲྭ་བ་དང་། དེའི་ཕྱི་རོལ་དུ་མེ་རི་འབར་བ་རྣམས་བསྒོམས་ལ། སྔར་གྱི་ཕྱག་རྒྱ་དང་། ཨ་བྷི་དྷ་ན་ནས་འབྱུང་བའི་སྔགས་དྲུག་པོ་ལན་གསུམ་གསུམ་བརྗོད་པས་བྱིན་གྱིས་བརླབ་བོ། །
གསུམ་པ་ནི། དེ་ནས་སྔར་ཕོ་ཉ་བཅུ་པོས། བགེགས་ཁ་ཅིག་ནི་སྐྱབས་སུ་འགྲོ་བ་དང་བྱང་ཆུབ་ཀྱི་སེམས་ལ་བཀོད། ནག་པོའི་རིགས་ཁ་ཅིག་ནི་བསྒྲལ་ཏེ་བདེ་བ་ཅན་ལ་སོགས་པའི་ཞིང་དུ་གནས་སྤར། བགེགས་ཀྱི་གཙོ་བོ་ཕྱོགས་སྐྱོང་བཅུ་ནི་བཀུག་སྟེ་འོངས་ནས་མེ་རིའི་ནང་རྡོ་རྗེ་རྭ་བའི་ཕྱི་རོལ་མདའི་དྲྭ་བའི་འོག་ཏུ་འོབས་གཅིག་ཡོད་པར་བསམ་དེའི་ཁ་ཁྱེར་ལ་ཕྱོགས་སྐྱོང་བཅུ་པོ་ཡོད་པར་བསྒོམ་ལ་དེ་ནས་ཕུར་གདབ་བྱ་བར་གསུངས་སོ། །
དེའི་རྗེས་སུ་ཕོ་ཉ་བཅུ་པོ་རྣམས་ལས་རང་དང་འདྲ་བའི་སྤྲུལ་པ་དཔག་ཏུ་མེད་པ་སྤྲོས་ཏེ། མཚོན་ཆ་སྣ་ཚོགས་ཐོགས་ནས་རྡོ་རྗེའི་དྲྭ་མིག་ནས་རོ་སྟོད་འཐོན་ཏེ། སྒྲུབ་པ་པོ་ཇི་སྲིད་བྱང་ཆུབ་མ་ཐོབ་ཀྱི་བར་དུ་བར་ཆད་ཐམས་ཅད་བསྲུང་བར་བསམ་མོ། །
ཞེས་གསུངས་སོ། །
གཞུང་དང་སྦྱར་ན། དེ་ནས་རྡོ་རྗེའི་དྲྭ་བ་བསམ་པར་བྱ་སྟེ། ཞེས་པས་མདོར་བསྟན་ཏེ། དྲྭ་བ་ནི་འགྲེལ་པས་གུར་དུ་བཤད་ཅིང་། སྐད་དོད་ཀྱང་གཅིག་པས་སྲུང་འཁོར་སྤྱིའི་མིང་ངོ་། །
ཨོཾ་སུམ་བྷ་ཞེས་པ་ནས། ངེས་པར་བཞག་པར་བྱའོ་ཞེས་པའི་བར་གྱིས་ས་ཕྱོགས་བགེགས་དང་བྲལ་བ་བསྟན། སྟེང་དུ་ནི་ཞེས་པ་ནས་བླ་རེ་སྟེ་ཞེས་པའི་བར་གྱིས་སྲུང་བའི་འཁོར་ལོ་བརྟན་པར་བསྒོམས་པ་ཨོཾ་གྷ་གྷ་ཞེས་པ་མན་གྱིས་བགེགས་ཚར་གཅོད་པ་བསྟན་ཏེ། བསྒོམ་ཚུལ་རྒྱས་པ་ནི་མན་ངག་ལས་བྱུང་བའོ། །
བཞི་པ་ནི། དམར་གྱིས་ཕྱིའི་བགེགས་ལས་བསྲུང་བའི་ཕྱིར་གནས་བསྲུང་བ་ཞེས་དང་། རྗེ་བཙུན་གྱིས་དོན་ཆེན་པོ་ཡེ་ཤེས་ཀྱི་ཚོགས་གསོག་པ་ལ་བར་ཆད་མི་འབྱུང་བར་བྱ་བའི་ཕྱིར་ཡིན་པར་གསུངས་སོ། །

པྲ་ཛྙཱ་རཀྵི་ཏས། འདིར་ཅིའི་ཕྱིར་སྲུང་བའི་རྡོ་རྗེའི་དྲྭ་བ་ལ་སོགས་པའི་རྗེས་ཐོགས་སུ་སྟོང་པ་ཉིད་བསྒོམ་ཞེས་རྩོད་པར་མི་བྱ་སྟེ། གང་གི་ཕྱིར་རྒྱུད་འདི་ནི་དབང་པོ་རྣོན་པོའི་དབང་དུ་བྱས་པ་ཡིན་ལ། དེ་ལ་སྟོང་པ་ཉིད་ཁོ་ན་དོན་དམ་པའི་སྲུང་བ་ཡིན་ནོ། །
འོ་ན་ཇི་ལྟར་ཕྱི་རོལ་དུ་བྲིས་པའི་དཀྱིལ་འཁོར་དུ་རྡོ་རྗེའི་རྭ་བ་ཡིན་ཞེ་ན་མ་ཡིན་ཏེ། གང་གི་ཚེ་བཅོམ་ལྡན་འདས་རྫོགས་པ་དེ་ཉིད་ཀྱི་ཚེ་དམ་ཚིག་གི་འཁོར་ལོ་ཡོངས་སུ་གཅོད་པའི་སྣ་ཚོགས་རྡོ་རྗེའི་རྭ་བ་རྫོགས་པའི་ཕྱིར་རོ། །
ཞེས་གསུངས་ཏེ། འདིའི་དོན། སྲུང་བའི་འཁོར་ལོའི་རྗེས་ཐོགས་སུ་ཡེ་ཤེས་ཀྱི་ཚོགས་བསག་བསྒོམ་ན། སྲུང་འཁོར་དོན་མེད་པར་འགྱུར་ཏེ། ཡེ་ཤེས་ཀྱི་ཚོགས་ཀྱིས་སྟོང་ཉིད་དུ་སྦྱངས་པས་དངོས་གཞི་ལ་མི་ཕན་པའི་ཕྱིར་རོ་སྙམ་ན་མ་ཡིན་ཏེ། ཡེ་ཤེས་ཀྱི་ཚོགས་དེ་ཉིད་དོན་དམ་པའི་སྲུང་བ་ཡིན་པས་དངོས་གཞི་ལ་ཕན་པའི་ཕྱིར་རོ། །
འོ་ན་བྲིས་པའི་དཀྱིལ་འཁོར་ལ་སྟོང་པ་ཉིད་དུ་སྦྱངས་པའི་རྗེས་སུ་རྡོ་རྗེའི་རྭ་བ་སོགས་མེད་པར་འགྱུར་རོ་སྙམ་ན། མ་ཡིན་ཏེ། རྟེན་བརྟེན་པ་གཅིག་ཆར་དུ་གྲུབ་པའི་ཚེ་རྡོ་རྗེའི་རྭ་བ་སོགས་ཀྱང་གྲུབ་པའི་ཕྱིར་ཞེས་པའི་དོན་ཏོ། །
རྗེ་བཙུན་ནཱ་རོ་པའི་དགོངས་པ་ནི། ཡེ་ཤེས་ཀྱི་ཚོགས་ནི་དོན་དམ་པའི་བྱང་ཆུབ་ཀྱི་སེམས་དངོས་སུ་བསྒོམ་པ་ཡིན་པས། དོན་ཆེན་པོ་ཡིན་ལ། དེ་ལ་བར་ཆད་མི་འབྱུང་བའི་ཕྱིར་ཐོག་མར་སྲུང་བའི་འཁོར་ལོ་བསྒོམ་མོ། །
འོ་ན་དངོས་གཞི་ལ་མི་ཕན་པར་འགྱུར་རོ་སྙམ་ན་མ་ཡིན་ཏེ། དོན་དམ་པའི་བྱང་ཆུབ་ཀྱི་སེམས་བསྒོམ་པ་དེ་ལས་ལངས་ནས། དེ་རྟོགས་པའི་ཕྱིར་ཀུན་རྫོབ་བྱང་ཆུབ་ཀྱི་སེམས་བསྒོམ་པ་ནི་དངོས་གཞི་ཡིན་པས། གཉིས་ཀའི་བར་ཆད་བསྲུང་བར་འགྱུར་བའི་ཕྱིར་སྙམ་དུ་དགོངས་ཏེ་ཚུལ་འདི་ནི་ཡེ་ཤེས་ཞབས་ལུགས་ལས་རྒྱས་པར་འབྱུང་ངོ་། །
འོ་ན་སྤྱིར་བགེགས་ཞེས་བྱ་བ་རང་གང་ཡིན། དེ་དོན་དམ་པར་ཡོད་དམ་ཀུན་རྫོབ་དུ་ཡོད། བསྲུང་ན་ཅི་ལྟར་བསྲུང་ཞེ་ན། སྤྱིར་སྣ་ཚོགས་སུ་སྣང་བ་ཐམས་ཅད་རང་སེམས་གཅིག་གི་ཆོ་འཕྲུལ་ཡིན་ཅིང་། དེ་སྐྱེ་འགག་གནས་གསུམ་གྱིས་སྟོང་པ་ཡིན་ཀྱང་། དེ་ལྟར་མ་རྟོགས་པའི་དབང་གིས། རྣམ་པར་རྟོག་པ་ཕྱིན་ཅི་ལོག་གིས་བསླད་པས་སྡིག་པའི་སེམས་ཉིད་ཕྱི་རོལ་གྱི་བདུད་དུ་སྣང་བ་གང་ཡིན་པ་དེ་ཉིད་ཡིན་ཏེ། ཞི་བ་ལྷས། འདི་ལྟར་འཇིགས་པ་ཐམས་ཅད་དང་། །
སྡུག་བསྔལ་དཔག་ཏུ་མེད་པ་ཡང་། །
སེམས་ལས་བྱུང་བ་ཡིན་ནོ་ཞེས། །
ཡང་དག་གསུང་བ་ཉིད་ཀྱིས་བསྟན། །
ཞེས་སོ། །
དེ་དོན་དམ་པར་སྤྲོས་པ་ལས་གྲོལ་ཀྱང་། ཐ་སྙད་ཀུན་རྫོབ་ཙམ་དུ་རང་སེམས་མ་ཐུལ་གྱི་བར་དུ་འབྱུང་ལ་ཐུལ་བ་ལས་མི་འབྱུང་སྟེ། ངེས་བརྗོད་ལེའུ་གསུམ་པ་ལས། བདུད་མིན་བདུད་མིན་པ་ཡང་མིན། །
རང་གི་སེམས་ནི་བཅིང་བར་བྱ། །
རང་གི་སེམས་ནི་ཐུལ་བ་ལ། །
བགེགས་ཀྱི་འཇུག་པ་ག་ལ་ཡོད། །
ཅེས་གསུངས་པས་ན། གང་དུ་རང་སེམས་གཟུང་འཛིན་གྱི་རྣམ་པར་རྟོག་པ་མི་འཆོར་བར་བཅིངས་པ་དང་། བདག་ལ་གཅེས་པར་འཛིན་པའི་བློ་ལོག་ནས། བདག་གཞན་མཉམ་པར་རྟོག་པའི་བྱང་ཆུབ་ཀྱི་སེམས་དང་ལྡན་པ་དང་། སྣང་བ་གདོན་མི་ཟ་བར་རང་བཞིན་མེད་པར་རྟོགས་པའི་གང་ཟག་གསུམ་ལ་བདུད་མི་འབྱུང་ལ། དེ་རྣམས་དང་མི་ལྡན་ན་བགེགས་ཀྱང་ཡོད་ལ། བསྲུངས་པས་ཀྱང་ཐུབ་སྟེ། དཔེར་ན་རྒྱ་གར་གྱི་ལྷོ་ཕྱོགས་ཀྱི་རྒྱུད་ན། རྒྱལ་པོ་ཕྱི་རོལ་པའི་གྲུབ་མཐའ་འཛིན་པ་གཅིག་ལ་མཆོད་གནས་མུ་སྟེགས་ཞི་བའི་གྲུབ་མཐའ་འཛིན་པ་གཅིག་ཡོད་པ་ལ། དེ་ལ་རཱ་ཛས་ཁོ་རང་གི་ལུགས་ཀྱི་དབང་བསྐུར་ཞུས་པས། དེས་ཀྱང་དཀྱིལ་འཁོར་གྱི་ཁང་པ་བརྩིགས། རྒྱལ་མཚན་དང་བ་དན་ལ་སོགས་པ་ལྔ་བསྒྲེང་། རྡུལ་ཚོན་གྱི་དཀྱིལ་འཁོར་བཞེངས། མཆོད་པ་རྒྱ་ཆེན་པོ་ཡང་བཤམས་ནས་དབང་བསྐུར་བྱེད་ལ། དེ་ལྟ་བའི་ཕྱིར་སྐྱེ་བོའི་ཚོགས་དུ་མ་འདུས་པའི་ཚེ། དེ་ནས་ཐག་མི་རིང་བ་གཅིག་ན། སངས་རྒྱས་པའི་རྣལ་འབྱོར་པ་བྷོ་ཛ་དེ་ཝ་ཞེས་པ་བདེ་མཆོག་བསྒོམ་པ་གཅིག་གི་བསམ་པ་ལ། འདིས་སངས་རྒྱས་ཀྱི་བསྟན་པ་ལ་གནོད་སྙམ་ནས་རླུང་ལྷ་བཀུག་སྟེ། གཏོར་མ་བྱིན་པས། ཁོ་ན་རེ་ད་ཅི་བྱ་ཟེར་བ་ལ། དབང་བསྐུར་གྱི་བྱ་བ་བྱེད་པ་ཕ་གི་ཚོ་རླུང་ལ་བསྐུར་གཅིག་བྱས་པས། དེ་འདྲ་བ་སླ་ཡིས་ཟེར་ཏེ། རི་དྭགས་ཤྭ་བ་ལ་ཞོན་རླུང་གི་བ་དན་ཁྱེར་ཏེ། འཚུབ་མའི་རྣམ་པར་སོང་ནས་ཡུད་ཙམ་གཅིག་གིས་དེ་རྣམས་རྗེས་མེད་པར་བྱས་སོ། །

དེར་མུ་སྟེགས་ཀྱི་རྣལ་འབྱོར་པ་དེས་བསམ་པས་ཁོ་བོ་ནི་ཤིན་ཏུ་སྨ་ཕབ་ལ། འདི་ངེས་པར་རི་སུལ་གྱི་སྤྱིལ་པོའི་སངས་རྒྱས་པའི་རྣལ་འབྱོར་པའི་ཆོ་འཕྲུལ་ཡིན་སྙམ་ནས། ལན་དུ་སླར་མེ་ལྷ་བསྐུག་ནས་སྦྱིན་སྲེག་དགང་བླུགས་བདུན་བྱིན་ནས། སངས་རྒྱས་པའི་རྣལ་འབྱོར་པ་ཕ་ཀི་ཟོ་ཞིག་བྱས་པས། མེ་ལྷ་འཁོར་དང་བཅས་པ་སྐད་ཅིག་གིས་འོངས་པ་དང་། རྣལ་འབྱོར་པས་ཀྱང་བར་ཆད་བྱེད་པར་ཤེས་ནས་མོད་ལ་སྲུང་བའི་འཁོར་ལོ་ཕྱོགས་མཚམས་བདུན་རིམ། སྟེང་བཞི་རིམ། འོག་རྡོ་རྗེའི་ས་གཞིར་བསྒོམས་ནས། དེའི་ནང་དུ་རང་ལྷ་སུམ་ཅུ་རྩ་བདུན་རྟེན་དང་བརྟེན་པར་བཅས་པའི་དབུས་སུ། གཙོ་བོའི་ང་རྒྱལ་གྱིས་སྔགས་ཟློས་ཤིང་ཡོད་པའི་ཚེ། མེ་ལྷའི་འཁོར་རྣམས་མེ་རི་ལ་བརྡུགས་ནས་སླར་ལོག་པ་དང་། མེ་ལྷ་ན་རེ་ང་མེའི་རང་བཞིན་ཡིན་པས་དེ་ལ་ཚེགས་མེད་ཀྱིས་ཟེར་ནས། མེ་རི་དང་འོབས་གསུམ་ལས་བརྒལ་ནས་བྱུང་ནས། མདའི་དྲྭ་བ་ལ་རྡུགས་ནས་ལོག་སྟེ། མུ་སྟེགས་ཀྱི་དྲུང་དུ་འོངས་ནས། ངས་ཁོ་ལ་གནོད་པ་མི་འཁྱོལ་བར་འདུག་མར་དགང་བླུགས་བདུན་བླང་ཟེར་ནས་སོང་སྐད་དོ་ཞེས་དམར་གྱིས་བཤད་དེ། སྤྱིར་སྲུང་འཁོར་བསྒོམ་པའི་དགོས་པ་དང་། བྱེ་བྲག་རིམ་པ་མང་པོ་བསྒོམ་པའི་དགོས་པ་ཡང་ལེགས་པར་གྲུབ་པའོ། །
གཉིས་པ་དོན་ཆེན་པོ་ཡེ་ཤེས་ཀྱི་ཚོགས་བསྒོམ་པ་ལ་བཞི་སྟེ། གཞུང་ལས་བཤད་པའི་ཚུལ། འགྲེལ་པ་མཁན་པོས་བཀྲལ་བའི་ཚུལ། མན་ངག་གིས་ཇི་ལྟར་བསྒོམ་པའི་ཚུལ། དེ་ལྟར་བསྒོམ་པའི་དགོས་པ་བཤད་པའོ། །
དང་པོ་ནི་སློབ་དཔོན་གྱི་གཞུང་ལས། ཨོཾ་སྭ་བྷཱ་ཝ་ཤུདྡྷཿསརྦ་དྷརྨཱཿསྭ་བྷཱ་བ་ཤུདྡྷོ྅ཧཾ། ཞེས་བརྗོད་ལ། ཡང་སྟོང་པ་ཉིད་དུ་བསམ་པར་བྱ་སྟེ། བྱང་ཆུབ་ཀྱི་ཚོགས་བསྒོམས་པས། རང་གི་སེམས་ཙམ་ཉིད་ལ་གནས་ཤིང་། མིག་ཡོར་ཙམ་གྱི་ཡེ་ཤེས་དག་ལ། ཨོཾ་ཤཱུ་ནྱ་ཏཱ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཞེས་བརྗོད་པར་བྱའོ། །
ཞེས་གསུངས་སོ། །
གཉིས་པ་ནི་འདིའི་དོན། པྲ་ཛྙཱ་རཀྵི་ཏའི་འགྲེལ་པ་སོགས་འགྲེལ་པ་གསུམ་ལས། མཆོད་པ་ལ་སོགས་པའི་རྗེས་ལ་མཆོད་པ་ལ་སོགས་པ་རྟེན་ཅིང་འབྲེལ་བར་འབྱུང་བ་སེམས་ཙམ་དུ་མོས་པ་བྱས་པ་ལ་བདག་ཉིད་ཀྱི་སྤྱི་བོ་དང་མགྲིན་པ་དང་། སྙིང་ཁ་རྣམས་སུ་ཧེ་རུ་ཀ་ཞེས་བྱ་བའི་ཡི་གེ་གསུམ་བསྒོམ་ཞིང་། ཧེ་ནི་ཆོས་ཐམས་ཅད་རྒྱུ་དང་བྲལ་བ་དང་། དེ་བཞིན་དུ་རྟོགས་པ་དང་བྲལ་བ་དང་། གང་དུ་ཡང་མི་གནས་པ་ཞེས་བརྟགས་ནས། དེ་ལྟ་བུར་ཆོས་ཐམས་ཅད་ཀྱི་རང་བཞིན་མི་ཤེས་པས་སེམས་ཅན་རྣམས་བདག་དང་བདག་གི་བ་ལ་སོགས་པར་བཟུང་བས་འཁོར་བར་འགྱུར་ཏེ། དེ་བས་ན་བདག་ཉིད་ཧེ་རུ་ཀར་གྱུར་ནས། ཇི་ལྟར་དེ་ལྟ་བུའི་རང་བཞིན་དུ་ཆོས་ཐམས་ཅད་ཤེས་པར་གྱུར་པ་དེ་ལྟར་བདག་གིས་བྱའོ་ཞེས་ཆོས་ལ་དམིགས་པའི་སྙིང་རྗེ་བསྐྱེད་ལ། ཨོཾ་སྭ་བྷཱ་ཝ་ལ་སོགས་པའི་སྔགས་བརྗོད་ཅིང་ཁམས་གསུམ་པོ་ཐམས་ཅད་སྟོང་པ་ཉིད་དུ་བལྟ་བར་བྱའོ། །
སྨོན་ལམ་གྱི་དབང་གིས་སེམས་དེ་གོང་ནས་གོང་དུ་གནས་པ་དཀར་པོ་དང་། དམར་པོ་དང་། སྔོན་པོའི་ཡི་གེ་ཨོཾ་ཨཱཿཧཱུྃ་གི་རང་བཞིན་དུ་རྣམ་པར་བསམ་པར་བྱའོ། །
དེ་ནས་ཡི་གེ་ཨོཾ་ལས་སྐུའི་འཁོར་ལོའི་ལྷ་རྣམས་ཡང་དག་པར་སྤྲོས་ཏེ་འགྲོ་བའི་དོན་བྱས་ནས་སྙོམས་པར་འཇུག་པ་སྔོན་དུ་བྱས་ཏེ་ཞུ་བར་བྱས་ནས་དེ་ཉིད་ལ་ཞུགས་པར་བྱས་ལ། དེ་ནས་ཡི་གེ་ཨཱཿལས་གསུང་གི་འཁོར་ལོའི་ལྷ་རྣམས་དང་། ཡི་གེ་ཧཱུྃ་ལས་ཐུགས་ཀྱི་འཁོར་ལོའི་ལྷ་རྣམས་སོ། །
དེ་ནས་ཨོཾ་ནི་ཨཱཿལའོ། །

ཨཱཿནི་ཧཱུྃ་ལའོ། །
ཨུ་ནི་ཧ་ལའོ། །
ཧ་ནི་མགོ་བོ་ལའོ། །
མགོ་བོ་ནི་ཟླ་བ་ཕྱེད་པ་ལའོ། །
ཟླ་བ་ཕྱེད་པ་ནི་ཐིག་ལེ་ལའོ། །
ཐིག་ལེ་ནི་ནཱ་ད་ལ་བསྡུས་ནས་སྐྲའི་རྩེ་མོ་བརྒྱ་སྟོང་དུ་གཤགས་པའི་ཚད་ཙམ་དུ་བཞག་ནས་སེམས་ཅན་རྣམས་ཆོས་ཉིད་མི་ཤེས་པས་འཁོར་བར་འཁོར་ཏེ། དེ་བས་ན་བདག་གིས་ཆོས་ཉིད་ཤེས་པར་བྱས་ནས་དེ་རྣམས་ཀྱིས་རྟོགས་པར་བྱའོ་ཞེས་བྱ་བའི་སྙིང་རྗེ་ཆེན་པོ་དམིགས་པ་མེད་པའི་སྙིང་རྗེའི་ས་བོན་དུ་གྱུར་པར་བསྒོམས་ལ། ཨོཾ་ཤཱུ་ནྱ་ཏཱ་ཛྙཱ་ན་བཛྲ་ཞེས་བྱ་བ་ལ་སོགས་པའི་སྔགས་བརྗོད་པས་ནཱ་ད་ཙམ་གྱི་རྟོག་པ་ཡོངས་སུ་སྤང་བར་བྱའོ་ཞེས་གསུངས་ཤིང་། ལུགས་འདིའི་རྗེས་སུ་འབྲང་བ་མར་དོ་སོགས་དང་། ཕྱིས་ཀྱི་བུ་དགེ་གཉིས་ཀྱང་འདི་བཞིན་དུ་བསྒོམ་པར་སྣང་ངོ་། །
དེ་ལ་གཞུང་གི་དོན་སྔགས་དང་པོ་བརྗོད་པས་སྟོང་ཉིད་དུ་བསམ་པ་ནི། གནས་གསུམ་དུ་ཡི་གེ་གསུམ་བཀོད་ནས། སེམས་ཅན་གཟུང་འཛིན་གྱི་དབང་གིས་འཁོར་བར་གྱུར་པ་རྣམས་ལ་ཆོས་ལ་དམིགས་པའི་སྙིང་རྗེ་བསྒོམས་ནས། སྔགས་བརྗོད་དེ་ཁམས་གསུམ་སྟོང་ཉིད་དུ་བལྟའོ། །
དེ་ནས་ཨོཾ་ཨཱཿཧཱུྃ་ཡི་གེ་གསུམ་དུ་ལངས་པ་ནས། ནཱ་དའི་བར་ནི་རང་གི་སེམས་ཙམ་ཉིད་ལ་གནས་པའི་དོན་དང་། སྔགས་ཕྱི་མ་བརྗོད་དེ་ནཱ་ད་ཡང་མི་དམིགས་པར་བསྒོམས་པ་ནི་མིག་ཡོར་ཙམ་གྱི་ཞེས་པ་མན་ཆད་ཀྱི་དོན་དུ་འཆད་པར་སྣང་ངོ་། །
འདོད་འཇོ་མཁན་པོས། སྐབས་འདིར་སྣོད་བཅུད་ཀྱི་སྣང་བ་དོན་ལ་མ་དག་བཞིན་དུ་སྡུད་པ་ཡང་ཆད་སྟོང་བསྒོམ་པ་མ་ཡིན་ཏེ་ཞེས་དང་། རང་བཞིན་གྱིས་གྲུབ་པས་སྟོང་པ་ལ། བྱ་བྱེད་ཐམས་ཅད་འཐད་པར་རྟོག་ན་ནི་སྣང་བ་སྡུད་པ་བསྒོམས་པ་ལ་ཆད་ལྟའི་དོན་མེད་དེ། དགོས་པའི་དབང་གིས་དེ་ལྟར་བྱེད་པ་ཡིན་གྱི། སྣང་བ་མེད་པར་ཁས་མི་ལེན་པའི་ཕྱིར་ཞེས་དང་། འགྲེལ་པར་བཤད་པའི་ཐིམ་རིམ་རྣམས། འཆི་བའི་ཚེ་སྣང་མཆེད་ཐོབ་གསུམ་གྱི་ཐིམ་རིམ་ལ་བཤད་པ་ནི། རང་ཉིད་ཡེ་ཤེས་ཚོགས་བསག་གི་ཚེ། སྣང་བ་མེད་པར་མི་བསྒོམ་པ་དང་འགལ་གྱིས་དོགས་ནས། དེའི་སྐྱོན་སྤོང་བ་དང་། ཡེ་ཤེས་ཚོགས་བསག་འཆི་སྲིད་སྦྱོང་བྱེད་ལ་སྦྱར་བའི་རང་གི་གྲུབ་མཐའི་རྒྱབ་རྟེན་དུ་འཆད་པར་སྣང་ངོ་། །
དེ་ལའང་འགལ་བའི་སྐྱོན་སྤོང་ནི་མི་ནུས་ཏེ། གཞན་གྱིས་དེའི་ཚེ་སྣང་བ་མེད་པར་བསྒོམས་པས། སྤྱིར་སྣང་བ་མེད་པར་ཁས་ལེན་དགོས་ན། ཁྱེད་ཀྱིས་ཀྱང་དེའི་ཚེ་སྣང་བ་སྡུད་པར་བསྒོམས་པས། སྤྱིར་སྣང་བ་སྡུད་པར་ཁས་ལེན་དགོས་པའི་ཕྱིར་རོ། །
སྐབས་དེར་སྣང་བ་མེད་པར་སྒོམ་པ་ཙམ་གྱིས་ཆད་ལྟར་འགྱུར་ན། སྣང་བ་སྡུད་པར་བསྒོམ་པ་ལ་ཡང་མཚུངས་ཏེ། སྣང་བ་མེད་པར་བསྒོམ་པར་མཚུངས་པའི་ཕྱིར་དང་། མེད་པར་མི་བསྒོམ་ན། རང་གི་གོས་ལ་སོགས་པའི་སྣང་བ་འདི་གཞལ་ཡས་ཁང་གི་ནང་ན་ཡོད་དམ་ཕྱི་ན་ཡོད་སོགས་ཀྱི་དཔྱད་པ་གཞན་དུ་བཤད་ཟིན་ཏོ། །
མངོན་རྟོགས་ཀྱི་དངོས་གཞིས་སྐྱེ་འཆི་བར་དོ་གསུམ་སྦྱོང་བའི་ཚེ་ཡེ་ཤེས་ཚོགས་བསག་འཆི་སྲིད་སྦྱོང་བ་ལ་སྦྱར་བ་ནི་འགྲོ་བའི་རིས་གཅིག་གིས་ཆོས་གསུམ་འཆི་སྲིད་ཐོག་མར་འོང་བ་ནི་གསུང་རབ་མཐའ་དག་དང་འགལ་བ་སོགས་གཞན་དུ་རྒྱས་པར་བཤད་ཟིན་ཏོ། །
གསུམ་པ་ནི། རྗེ་བཙུན་གྱིས། དེ་ནས་བསྲུང་བའི་རྣམ་པ་སེམས་སུ་ཤེས་པར་བྱ་བའི་ཕྱིར་དོན་ཆེན་པོ་ཡེ་ཤེས་ཀྱི་ཚོགས་བསྒོམ་པ་ནི་ཕྱི་དང་ནང་གིས་བསྡུས་པའི་ཆོས་ཐམས་ཅད་རང་གི་སེམས་ཙམ་དང་། སྒྱུ་མ་དང་། སྨིག་རྒྱུ་དང་། མིག་ཡོར་ལྟ་བུར་བསྒོམས་ལ། ངག་དུ་ཨོཾ་སྭ་བྷཱ་ཝ་ཤུདྡྷཿསརྦ་དྷརྨཱ་སྭ་བྷཱ་ཝ་ཤུདྡྷོ྅ཧཾ། ཞེས་བརྗོད་ལ་བརྟན་པར་བྱ། ཡང་སྒྱུ་མ་ཡང་རང་བཞིན་མེད་པར་བསྒོམས་ལ། ཨོཾ་ཤཱུ་ནྱ་ཏཱ་ཛྙཱ་ན་བཛྲ་བྷཱ་ཝ་ཨཱཏྨ་ཀོ྅ཧཾ། ཞེས་བརྗོད་ལ་བརྟན་པར་བྱའོ། །

ཞེས་གསུངས་པ་འདི་ཙམ་ཞིག་སྔར་གྱི་གྲུབ་ཆེན་གྱི་གཞུང་གི་དོན་དུ་སྣང་ཞིང་། འདི་སྟོང་ཉིད་ཀྱི་ལྟ་བ་སྣང་བ་ཙམ་ཡང་མི་དམིགས་པ་བསྒོམ་པ་གཙོ་བོ་ཡིན་པས། སྣང་བ་སེམས་སུ་བསྡུ་བ་དང་། སེམས་ཉིད་ཀྱང་མི་དམིགས་པར་བསྒོམ་པ་ཙམ་ཞིག་སྐབས་སུ་བབ་ལ། སྔགས་གཉིས་ཀྱིས་བརྟན་པར་བྱེད་པ་ཡང་འདི་གཉིས་བརྟན་པར་བྱེད་པ་ཡིན་པའི་ཕྱིར་རོ། །
འདི་ཉིད་ཇོ་བོའི་ལུགས་ལོ་ཆེན་གྱི་འགྲེལ་ཆུང་ལས། རང་གི་སྙིང་ཁའི་ཧཱུྃ་ལས་འོད་ཟེར་འཕྲོས་པས། རང་གི་ལུས་མི་སྣང་སྟེ། ཟླ་བ་དང་ཡི་གེ་ཧཱུྃ་ལུས་པར་བསམ། དེ་ནས་ཟླ་བ་ཞུ་ནས་ཧཱུྃ་འབའ་ཞིག་ལུས། དེ་ནས་ཧཱུྃ་ཞུ་ནས་ཐིག་ལེ་འོད་ཟེར་དང་བཅས་པ་འབའ་ཞིག་ལུས། དེ་ཡང་རིམ་གྱིས་ཇེ་ཕྲར་གྱུར་ནས་ཐིག་ལེ་ཡང་མི་སྣང་སྟེ། ཕྱི་ནང་གི་ཆོས་ཐམས་ཅད་སྟོང་པ་ཉིད་དུ་བསྒོམས་ནས་དེ་བརྟན་པར་བྱ་བའི་ཕྱིར་སྔགས་དང་པོ་བརྗོད། དེའི་རྗེས་ལ་དེའི་དོན་དྲན་པའི་སྒོ་ནས་སྟོང་ཉིད་བསྒོམ་པ་ནི་གཅིག་དུ་བྲལ་ལ་སོགས་པའི་གཏན་ཚིགས་ཀྱིས་ཆོས་ཐམས་ཅད་སྟོང་པ་ཉིད་དུ་བསྒོམས་ཏེ། སྟོང་པ་ཉིད་ཀྱི་རང་བཞིན་གྱི་ཡེ་ཤེས་དང་། བདག་དབྱེར་མེད་པ་བརྟན་པའི་ཕྱིར་སྔགས་ཕྱི་མ་བརྗོད་པར་གསུངས་པ་དང་ཡང་མཐུན་ཏེ། བསྡུ་རིམ་གྱི་སྒོ་ནས་བསྒོམ་པ་འདི་ནི་གཤིན་རྗེ་གཤེད་ལ་སོགས་པའི་སྒྲུབ་ཐབས་གཞན་རྣམས་ལས་ཀྱང་འབྱུང་ཞིང་། རྒྱས་པར་ན་ལུགས་འདིར་ཡང་རུང་པར་སྣང་ངོ་། །
བཞི་པ་ནི་ཇོ་བོའི་འགྲེལ་པར་དགོས་པ་དྲུག་གསུངས་ཏེ། དེ་ལྟར་སྔགས་རྣམ་པ་གཉིས་ལན་གསུམ་དུ་བརྗོད་པ་ནི། སྟོང་པ་ཉིད་རྟོགས་ནུས་པ་དང་། སྟོང་པ་ཉིད་ཀྱི་དྲན་པ་གསོ་བ་དང་། གནས་པ་བརྟན་པ་དང་། ཡེ་ཤེས་ཀྱི་ཚོགས་རྫོགས་པ་དང་། ཐ་མལ་གྱི་ལུས་ངག་ཡིད་གསུམ་གྱི་རྟོག་པ་སྤོང་བ་དང་། རྟེན་དང་བརྟེན་པ་ཐམས་ཅད་སྟོང་པའི་རྣམ་འཕྲུལ་དུ་རྟོགས་པའི་ཕྱིར་ཞེས་བཤད་ལ། འདིའི་དོན་ལོ་ཆེན་གྱི་འགྲེལ་ཆུང་ནས། དང་པོ་གཉིས་དབང་རྟུལ་དང་། དེ་ནས་གཉིས་དབང་རྣོན་དང་། ཕྱི་མ་གཉིས་དབང་འབྲིང་གི་དབང་དུ་བྱས་པར་བཤད་དོ། །
འདོད་འཇོ་མཁན་པོས་འགྲེལ་ཆུང་ནས་དང་པོ་དབང་རྟུལ་དང་། གཉིས་པ་དབང་འབྲིང་དང་། ཕྱི་མ་བཞི་དབང་རྣོན་གྱི་དབང་དུ་བྱས་པར་བཤད་ཅེས་བྲིས་འདུག་པ་ནི་འགྲེལ་པ་དེ་ན་མི་སྣང་ངོ་། །
སྐབས་འདིར་རྗེ་བཙུན་གྱིས་དངོས་ཀྱི་དགོས་པ། རྣམ་ཀུན་མཆོག་ལྡན་གྱི་སྟོང་པ་ཉིད་བསྒོམ་པ་ཡིན་པས་དོན་ཆེན་པོའོ་ཞེས་དང་། ཆེད་དུ་བྱ་བའི་དགོས་པ་བསྲུང་བའི་རྣམ་པ་སེམས་སུ་ཤེས་པར་བྱ་བའི་ཕྱིར་ཞེས་པ་ཙམ་ཞིག་གསུངས་ལ། རྗེ་བཙུན་རྩེ་མོས་ཡེ་ཤེས་ཚོགས་བསག་གི་དགོས་པ་བཞི་གསུངས་ཏེ། ཡེ་ཤེས་ཚོགས་བསག་དགོས་པ་ཡང་། །
རྣམ་པ་བཞི་རུ་ཤེས་བྱ་སྟེ། །
ཀུན་ཏུ་བརྟགས་པའི་དྲི་མ་ལས། །
དག་པར་བྱ་བའི་དགོས་པ་དང་། །
གཉིས་པ་ཐམས་ཅད་མཁྱེན་པ་ཡི། །
ལྷ་ཡི་མྱུ་གུ་བསྐྱེད་པ་དང་། །
གསུམ་པ་བསོད་ནམས་ཚོགས་དང་ནི། །
ཡེ་ཤེས་ཚོགས་སུ་འབྲེལ་ཕྱིར་དང་། །
བཞི་པ་ཆོས་ཀྱི་སྐུ་ལས་ནི། །
གཟུགས་སྐུ་འགྲུབ་པར་བྱ་ཕྱིར་རོ། །
ཞེས་གསུངས་པ་འདི་ནི་ཡེ་ཤེས་ཀྱི་ཚོགས་ཀུན་གྱི་དགོས་པ་ལ་སྦྱར་བར་བྱའོ། །
དམར་གྱིས་ཡེ་ཤེས་ཀྱི་ཚོགས་ནི་དམིགས་པ་མེད་པའི་ཤེས་རབ་སྟེ། དེས་རྟག་པ་འཁོར་བའི་མཐའ་མནན་པས་སོ་སོ་སྐྱེ་བོ་ལས་ཁྱད་པར་དུ་བྱས་ལ། གང་གི་བསོད་ནམས་ཀྱི་ཚོགས་ནི་ལྷན་ཅིག་བྱེད་པའི་རྐྱེན་དམིགས་པ་མེད་པའི་སྙིང་རྗེ་སྟེ། ཆད་པ་མྱ་ངན་ལས་འདས་པའི་མཐའ་མནན་ཅིང་གཞན་དོན་འབྱུང་བས་འཕགས་པ་ཉན་རང་ལས་ཁྱད་པར་དུ་བྱས་སོ་ཞེས་གསུངས་པ་ཡང་བཤད་མ་ཐག་པའི་དགོས་པ་ཕྱི་མ་གཉིས་དང་མཐུན་ནོ། །

རྒྱུ་ཚོགས་གཉིས་བསག་པ་བཤད་ཟིན་ཏོ། །
གཉིས་པ་འབྲས་བུ་ལྷར་བསྐྱེད་པ་ལ་བཞི་སྟེ། དམ་ཚིག་སེམས་དཔའ་བསྐྱེད་པ། ཡེ་ཤེས་ཀྱི་འཁོར་ལོ་དགུག་གཞུག་བྱ་བ། གོ་ཆ་བཅིང་བ། དབང་བསྐུར་ཞིང་རིགས་ཀྱི་བདག་པོས་རྒྱས་གདབ་པའོ། །
དང་པོ་ལ་གཉིས་ཏེ། ཕྱིའི་དཀྱིལ་འཁོར་དག་པ་དང་བཅས་པ་བསྒོམ་པ། ལུས་ཀྱི་དཀྱིལ་འཁོར་སྔགས་ཀྱིས་བྱིན་གྱིས་བརླབ་པ་དང་བཅས་པ་བསྒོམས་པའོ། །
དང་པོ་ལ་གསུམ་སྟེ། ཕྱིའི་དཀྱིལ་འཁོར་བསྒོམ་པ་དངོས། ཕོ་ཉ་གསུམ་བསྲེ་བ། བྱང་ཆུབ་ཀྱི་ཕྱོགས་ཀྱི་དག་པ་དྲན་པའོ། །
དང་པོ་ལ་གཉིས་ཏེ། རྟེན་བསྐྱེད་པ་དང་། བརྟེན་པ་བསྐྱེད་པའོ། །
དང་པོ་ནི་སློབ་དཔོན་གྱི་གཞུང་ལས། དེ་ལས་ལངས་ནས་རྟེན་དང་བརྟེན་པའི་ཚུལ་དུ་གནས་པར་བེ་རཾ་པ་ལ་སོགས་པར་གནས་པ་ལ། ཡི་གེ་ཡྃ་ཡོངས་སུ་གྱུར་པ་ལས་རླུང་གི་དཀྱིལ་འཁོར་གཞུ་ལྟ་བུ་ལ་རྒྱལ་མཚན་གྱིས་མཚན་པ་མདོག་སྔོན་པོར་རྣམ་པར་བསམ་སྟེ། དེའི་སྟེང་དུ་ཡི་གེ་རྃ་ཡོངས་སུ་གྱུར་པ་ལས་མེའི་དཀྱིལ་འཁོར་གྲུ་གསུམ་འབར་བས་མཚན་པ་ཁ་དོག་དམར་པོའོ། །
དེའི་སྟེང་དུ་ཝྃ་ཡོངས་སུ་གྱུར་པ་ལས་ཆུའི་དཀྱིལ་འཁོར་ཁ་དོག་དཀར་པོ་བུམ་པས་མཚན་པའོ། །
དེའི་སྟེང་དུ་ཡི་གེ་ལྃ་ཡོངས་སུ་གྱུར་པ་ལས་སའི་དཀྱིལ་འཁོར་གྲུ་བཞི་པ་ལ་ཁ་དོག་སེར་པོ་གྲྭར་རྡོ་རྗེ་རྩེ་གསུམ་པས་མཚན་པའོ། །
དེའི་སྟེང་དུ་ཡི་གེ་སུྃ་ཡོངས་སུ་གྱུར་པ་ལས་རིའི་རྒྱལ་པོ་རི་རབ་ཟུར་བཞི་པ། རིན་པོ་ཆེ་སྣ་བཞིའི་རང་བཞིན་ཅན་རྩེ་མོ་ལྕོགས་བརྒྱད་ཀྱིས་ཉེ་བར་མཛེས་པར་བྱས་པའོ། །
དེའི་སྟེང་དུ་ཡི་གེ་ཧཱུྃ་ལས་བྱུང་བའི་སྣ་ཚོགས་རྡོ་རྗེ། དེའི་སྟེང་དུ་པྃ་ལས་བྱུང་བའི་སྣ་ཚོགས་པདྨ་འདབ་མ་བརྒྱད་པ་ལྟེ་བ་དང་གེ་སར་དུ་བཅས་པ་ཞེས་གསུངས་ལ། འདིའི་དོན་བཤད་པ་ལ་ཡེ་ཤེས་ཚོགས་བསག་གི་རྗེས་སུ། ནམ་མཁར་ནཱ་ད་འཇོག་པ་དང་མི་འཇོག་པའི་ཁྱད་པར། དཀྱིལ་འཁོར་བཞི་དང་རི་རབ་ཀྱི་ས་བོན་གྱི་ཁྱད་པར། རི་རབ་ཀྱི་སྟེང་དུ་པདྨ་འདོད་པ་དང་མི་འདོད་པའི་ཁྱད་པར་གསུམ་ལས། དང་པོ་ནི། པྲ་ཛྙཱ་རཀྵི་ཏའི་འགྲེལ་པ་དང་། དེ་བཞིན་གཤེགས་པའི་རྡོ་རྗེ་དང་། འཁྲུལ་སྤོང་མཁན་པོས། སྟོང་ཉིད་ལས་ལངས་པའི་ཐོག་མར། རང་གི་སེམས་ཉིད་ནཱ་དའི་གཟུགས་སུ་ནམ་མཁའ་ལ་འཇོག་པར་བཤད་དེ། དེ་ཡང་ལྭ་བ་པའི་འགྲེལ་པར་བཤད་པའི་རྗེས་སུ་འབྲང་བའོ། །
འདི་དག་གི་རྗེས་སུ་འབྲངས་ནས་བོད་ཀྱི་མར་དོ་དང་། དམར་དང་། བུ་དགེ་གཉིས་ཀྱང་འདི་བཞིན་དུ་འདོད་དོ། །
འདིར་རྗེ་བཙུན་གྱིས། ནམ་མཁར་ནཱ་དཱ་འཇོག་པ་མི་བཞེད་པར། སྟོང་པའི་ངང་ལས་རང་གི་སེམས་ཉིད་ཡྃ་ཡིག་ཏུ་ལངས་ནས། དེ་ལས་རླུང་གི་དཀྱིལ་འཁོར་བསྒོམ་པ་སོགས་ལ་འཇུག་པར་མཛད་དོ། །
འདི་གཉིས་ཀྱི་ཁྱད་པར་ནི། རྒྱ་གར་གྱི་ལྭ་བ་པ་སོགས་ཚད་ལྡན་དང་། རྗེ་བཙུན་གྱི་བཞེད་པ། ཡེ་ཤེས་ཚོགས་བསག་གིས་ཐམས་ཅད་སྟོང་ཉིད་དུ་སྦྱངས་པའི་ངང་ལས་རང་གི་སེམས་གསལ་བ་ཙམ། ནཱ་དའམ་ཡྃ་ལ་སོགས་པའི་ས་བོན་དུ་ལངས་ནས་རྟེན་དང་བརྟེན་པར་བཅས་པའི་དཀྱིལ་འཁོར་བསྒོམས་པས། ཐམས་ཅད་རང་གི་སེམས་ཀྱི་རྣམ་འཕྲུལ་དུ་བསྒྲུབ་པའི་ཆེད་ཡིན་ལ། དེ་ལ་ནཱ་ད་དང་། ས་བོན་སོགས་གང་ནས་ལངས་ཀྱང་ཁྱད་པར་མེད་པར་བཞེད་དོ། །
ས་ཆེན་གྱིས་ནག་པོ་པའི་སྐབས་སུ་ནཱ་དར་ལངས་པ་དང་། རྗེ་བཙུན་གྱིས་སྐབས་འདིར་ཡྃ་ཡིག་ཏུ་ལངས་པར་གསུངས་པའི་ཁྱད་པར་ཡང་འདི་ཡིན་ཅིང་། འདུས་པ་ཡེ་ཤེས་ཞབས་ལུགས་ལ་ཡེ་ཤེས་ཀྱི་ཚོགས་ཀྱི་རྗེས་སུ་ནམ་མཁར་ཡིག་འབྲུ་ལྔ་འཇོག་པ་དང་མི་འཇོག་པའི་ལུགས་གཉིས་འབྱུང་བའི་གནད་ཀྱང་འདི་ཉིད་ཡིན་ནོ། །

དོན་འདི་མ་རྟོག་པར་འདོད་འཇོ་མཁན་པོས་ཡེ་ཤེས་ཚོགས་བསག་གི་རྗེས་སུ། ནམ་མཁར་ནཱ་ད་འཇོག་པ་མེད་ན་བར་དོ་སྦྱོང་བྱེད་ཆད་པས་མངོན་རྟོགས་ཀྱི་དངོས་གཞི་ཆད་པའི་སྐྱོན་ཡོད་དོ་ཞེས་སྨྲ་བ་ནི་རང་ཉིད་ཡེ་ཤེས་ཚོགས་བསག་འཆི་སྲིད་སྦྱོང་བྱེད་ལ་སྦྱར་ནས། སྦྱང་གཞིའི་ཆོས་གསུམ་ལས་འཕེན་གཅིག་གིས་འཕངས་པའི་ཆོས་གསུམ་ལ་འཇོག་དགོས་པའི་གནད་ཙམ་ཡང་བློ་ཡུལ་དུ་མ་ཤར་བའི་གཏམ་སྟེ། གཞན་དུ་རྒྱས་པར་བཀག་ཟིན་ཏོ། །
ནཱ་ད་འཇོག་པའི་ཚེ་ན་ཡང་། དེའི་འོད་ལས་ཡཾ་ལས་རླུང་གི་དཀྱིལ་འཁོར་ནས་གྲུབ་པར་འདོད་པ་བུ་སྟོན་གྱི་ལུགས་དང་། རྟེན་པདྨ་མན་ཆད་བསྐྱེད་ཟིན་ནས། ནཱ་ད་ལས་ཨཱ་ལི་ཀཱ་ལི་འཕྲོ་བར་འདོད་པ་འདོད་འཇོ་མཁན་པོའི་ལུགས་གཉིས་ལས། དང་པོ་ཉིད་ལེགས་པར་སྣང་སྟེ། དེ་ནས་བཟུང་སྟེ་ཐམས་ཅད་སེམས་ཀྱི་རྣམ་འཕྲུལ་དུ་བསྒྲུབ་དགོས་པའི་ཕྱིར་རོ། །
དེས་ན་སྐབས་འདིར་ནཱ་ད་མ་བཞག་ཀྱང་ཆད་པའི་ཉེས་པ་མེད་ཅིང་། བཞག་ཀྱང་ལྷག་པའི་ཉེས་པ་མེད་པར་ཤེས་པར་བྱའོ། །
གཉིས་པ་ནི་གཞུང་འདིར་བེ་རཾ་པ་ལ་སོགས་པ་ཞེས་གསུངས་པའི་བེ་ནི། བེ་ཝ་ཡུ་རླུང་གི་མིང་ཡིན་པས་རླུང་གི་ས་བོན་དང་། རཾ་ནི་མེའི་ས་བོན་ཏེ། གཉིས་དངོས་སུ་བསྟན་ཅིང་ལྷག་མ་གསུམ་པོ་སོགས་ཁོངས་ནས་སྡུད་པར་དམར་གྱིས་བཤད་ཀྱང་བུ་སྟོན་གྱིས་བྷཻ་རམྦྷ་ནི་འོག་གཞིའི་རླུང་གི་མིང་སྟེ་རྩོམ་ཆེན་ཞེས་བསྒྱུར་རོ་ཞེས་གསུངས་པ་ལྟར་ལེགས་པས། ཡཾ་རཾ་བཾ་ལཾ་སུཾ་དང་ལྔ་ལས། འབྱུང་བཞི་དང་རི་རབ་བསྐྱེད་པར་ཐམས་ཅད་མཐུན་ལ། འབྱུང་བཞིའི་རིམ་པ་དེ་ལྟར་འོང་བའི་རྒྱུ་མཚན་ཡང་ཕྱི་རོལ་གྱི་འབྱུང་བ་རླུང་ནས་ཆགས་པའི་རིམ་པའོ། །
མེའི་དཀྱིལ་འཁོར་ལོགས་སུ་མེད་ཀྱང་དཀྱིལ་འཁོར་གཞན་གསུམ་ལ་མེ་རྡུལ་ཡོད་པས་སྦྱང་གཞི་ཆད་པའི་སྐྱོན་མེད་པར་ཀླུའི་བྱང་ཆུབ་ཀྱིས་གསུངས་པ་ཉིད་དུས་འཁོར་མ་གཏོགས་པའི་སྔགས་ཀྱི་གཞུང་ཐམས་ཅད་དུ་ཁས་བླང་བར་བྱ་བ་ཡིན་ནོ། །
འདི་དག་ཀྱང་རྩ་རྒྱུད་ལེའུ་སུམ་ཅུ་སོ་གཉིས་པར། བ་ལང་ལྷས་ཀྱི་མི་འབྱིང་དང་། །
ལྷག་མ་སྐེམས་བྱེད་རྩ་གནས་སོ། །
བྲག་ཆེན་པོ་ཡི་ངོ་བོ་རུ། །
ཡང་ན་རུས་སྦལ་དག་གིས་སོ། །
ཞེས་གསུངས་པའི་དོན་ཏེ། བ་ལང་ནི་རྒྱ་སྐད་ལ་གོ་ཞེས་པ་ས་ཡིན་ལ། ལྷས་ནི་རྟེན་ཉིད་ཡིན་པས་སོ། །
མི་འབྱིང་དང་ཞེས་པ་ནི། དེའི་སྟེང་དུ་དངོས་པོ་གཞན་མི་འབྱིང་ཞིང་ལྡིང་བར་བྱེད་པས་ཆུ་བོ། ལྷག་མ་ནི་ཚིག་ཕྲད་དེ་དོན་ལོགས་པ་མེད་དོ། །
སྐེམ་བྱེད་ནི་དེས་ཆུ་སྐེམ་པར་བྱེད་པའི་ཕྱིར་ན་མེའོ། །
རྩ་གནས་ནི་དང་པོ་ཆགས་པའི་ཚེ་འོག་དག་ཏུ་ཆགས་པས་རླུང་ངོ་། །
བྲག་ཆེན་པོ་ནི་རི་རབ་སྟེ། དེའི་སྟེང་དུ་ཐིག་ལེ་སེར་པོ་ཡང་བསྒོམས་ནས་ལྷ་མངལ་སྐྱེས་ལྟར་ན། དེ་དག་ཞུ་བ་ལས། རླུང་ནས་བརྩམས་ཏེ། འབྱུང་བཞི་ལུགས་འབྱུང་གི་སྟེང་དུ་རི་རབ་ཐིག་ལེ་སེར་པོ་དང་བཅས་པ་བསྒོམས་ནས། དེའི་སྟེང་དུ་གཞལ་ཡས་ཁང་བསྐྱེད་པ་སྟེ། ལུགས་འབྱུང་ལུགས་བཟློག་གཉིས་ཀ་ཡང་གཞུང་འདིས་བསྟན་ཏོ། །
ཡང་ན་ཞེས་པ་ནི་ལྷ་སྒོང་སྐྱེས་ལྟར་ན། དང་པོར་རྩ་གནས། དེ་ནས་མེ་འབྱིང་། དེ་ནས་སྐེམས་བྱེད། དེ་ནས་བ་ལང་ལྷས། དེ་ནས་བྲག་ཆེན་བསྒོམས་ཏེ། རུས་སྦལ་དག་གིས་སོ་ཞེས་པ་ནི། མུ་ཏིག་ཕྲེང་བར། སའི་ཁྱད་ཆོས་སུ་འཆད་ཀྱང་། བླ་མའི་གསུང་ལས། རུས་སྦལ་གྱི་ཕྱིའི་ལྐོགས་ཤུན་དང་། ནང་སེམས་ཅན་གཅིག་ཆར་དུ་སྐྱེ་བ་ལྟར། དེའི་སྟེང་དུ་ལྷ་སྒོང་སྐྱེས་ཀྱི་སྐྱེད་ཆོག་བསྟན་པར་བཞེད་དོ། །

འབྱུང་བཞི་དང་། རི་རབ་ཀྱི་ཁ་དོག་དང་། དབྱིབས་ནི་གཞུང་ཉིད་ན་གསལ་ལོ། །
གསུམ་པ་ལ། སྣ་ཚོགས་རྡོ་རྗེའི་འོག་གཞིར་པདྨ་མི་འདོད་པའི་ལུགས་དང་། དེ་འདོད་པའི་ལུགས་དང་། འཐད་མི་འཐད་ཀྱི་ཁྱད་པར་དཔྱད་པ་དང་གསུམ་ལས། དང་པོ་ནི། ལོ་ཆེན་གྱི་འགྲེལ་ཆུང་དང་། དམར་གྱི་ཊཱི་ཀ་དང་། རྗེ་བཙུན་གྱི་སྒྲུབ་ཐབས་རྣམས་ལས། སློབ་དཔོན་གྱི་གཞུང་ཇི་ལྟ་བ་བཞིན་རི་རབ་ཀྱི་སྟེང་དུ་སྣ་ཚོགས་རྡོ་རྗེ། དེའི་སྟེང་དུ་པདྨ་བཤད་ཀྱི། སྣ་ཚོགས་རྡོ་རྗེའི་འོག་ཏུ་པདྨ་མི་འདོད་དོ། །
མར་དོ་དང་། དེའི་རྗེས་འབྲང་བྲོག་རྭ་བ་དང་། ཕྱིས་ཀྱི་བུ་དགེ་གཉིས་ཀྱིས་སྣ་ཚོགས་རྡོ་རྗེའི་འོག་ཏུ་ཡང་པདྨ་འདོད་ཅིང་། དེ་ལ་པད་ཆེན་དང་། སྟེང་གི་པདྨ་ལ་པད་ཆུང་ཞེས་པའི་ཐ་སྙད་བྱས་སོ། །
འདིར་འདོད་འཇོ་མཁན་པོས། མངོན་བརྗོད་ལས། སྣ་ཚོགས་རྡོ་རྗེ་དང་། པདྨ་གང་ཡང་མ་བཤད་པར། རི་རབ་ཀྱི་སྟེང་དུ་གཞལ་ཡས་ཁང་བསྐྱེད་པའི་ཚུལ་དང་། རྩ་རྒྱུད་དང་། ཀུན་སྤྱོད་ལས། རི་སྟེང་སྣ་ཚོགས་པདྨ་ཡི། །
ཞེས་སྣ་ཚོགས་རྡོ་རྗེ་མེད་པར་པདྨ་རྐྱང་པ་བཤད་པའི་ཚུལ་དང་། སྡོམ་འབྱུང་ལས། རི་རབ་ཀྱི་དེ་མ་ཐག་ཏུ། དེ་ཡི་སྟེང་དུ་ཧཱུྃ་བྱུང་བའི། །
སྣ་ཚོགས་རྡོ་རྗེ་རྣམ་པར་བསྒོམ། །
དེ་ཡི་སྟེང་དུ་པདྨ་ནི། །
ལྟེ་བ་གེ་སར་ལྡན་པར་བསྒོམ། །
ཞེས་སྣ་ཚོགས་རྡོ་རྗེ་དང་། པདྨ་གཉིས་བཤད་པའི་ཚུལ་གསུམ་གསུངས་པ་ལས། སློབ་དཔོན་འདིས་ཕྱི་མ་ལ་བརྟེན་པ་ཡིན་ནོ་ཞེས་སྨྲའོ། །
འདི་ནི་རྣམ་པར་འཁྱམ་སྟེ། ཚུལ་གཉིས་པ་དང་། གསུམ་པ་དོན་མི་གཅིག་ན། གསང་མཐའི་རྩ་བཤད་ཀྱི་ཚུལ་དོར་ནས་བཤད་རྒྱུད་གཞན་ལ་བརྟེན་པ་ལུགས་འདི་ལ་ཤིན་ཏུ་མི་འོས་པའི་ཕྱིར་རོ། །
འོ་ན་ཇི་ལྟར་སྙམ་ན། རི་རབ་ཀྱི་སྟེང་དུ་དེ་གཉིས་མེད་པའི་ཕྱོགས་དང་། ཡོད་པའི་ཕྱོགས་གཉིས་ལས། དང་པོ་ནི། མངོན་བརྗོད་ཀྱི་དགོངས་པ་སྔར་བཤད་པ་ཉིད་ཡིན་པས། ནག་པོ་པའི་སྒྲུབ་ཐབས་སུ་འབྱུང་ཞིང་། ཕྱི་མ་ནི་ཐུན་མོང་མ་ཡིན་པའི་རྩ་བཤད་གཉིས་དང་། སྡོམ་འབྱུང་ཚིག་རྒྱས་བསྡུས་ཙམ་ཡིན་གྱི། དོན་ལ་ཁྱད་པར་མེད་པ་ནི་སྒྲུབ་ཐབས་འདིར་འབྱུང་བའོ། །
ཚིག་རྒྱས་བསྡུས་ཇི་ལྟར་སྙམ་ན། རྩ་རྒྱུད་ལེའུ་ལྔ་བཅུ་རྩ་གཅིག་པ་ལས། ཚིག་དེ་ཉིད་འབྱུང་བའི་འགྲེལ་པ་མུ་ཏིག་ཕྲེང་བ་ལས། སྣ་ཚོགས་ཞེས་པས་སྣ་ཚོགས་རྡོ་རྗེ་དང་། པདྨ་ཞེས་པས་དེའི་སྟེང་དུ་པདྨ་བསྟན་པར་གསལ་བར་གསུངས་པ་ལས་ཤེས་སོ། །
གསུམ་པ་ནི། པདྨ་གཉིས་འདོད་པ་དེ་དག་གིས་ནི་བཤད་རྒྱུད་སོ་སོ་ནས་གསུངས་པའི་བསྐྱེད་ཆོག་གི་ཁྱད་པར་ཡིན་པ་མ་རྟོགས་པར། སྣ་ཚོགས་རྡོ་རྗེ་དེ་གཞལ་ཡས་ཁང་གི་འོག་གཞིའི་སྣ་ཚོགས་རྡོ་རྗེ་ཡིན་པར་བསམས་ནས། དེའི་གདན་ལ་པདྨ་བསྣན་ཅིང་། སྟེང་གི་པདྨ་ལ་པད་ཆུང་ཟེར་བའི་རྒྱུ་མཚན། གཞལ་ཡས་ཁང་གི་ནང་དུ་སོང་ནས། བདེ་ཆེན་འཁོར་ལོའི་པདྨ་ཡིན་པར་སྒྲུབ་པར་སྣང་ངོ་། །
འདི་དག་ནི་དོན་མ་རྟོགས་པ་སྟེ། འོག་གཞིའི་སྣ་ཚོགས་རྡོ་རྗེ་ཡིན་ན། པདྨར་མ་ཟད་ཉི་མ་ཡང་དགོས་ཀྱང་། དེའི་དཔྱད་པ་ཅུང་ཟད་ཀྱང་མ་བྱས་འདུག་པའི་ཕྱིར་དང་། བཅོམ་ལྡན་འདས་གྲུབ་པའི་ཚེ་རྡོ་རྗེའི་རྭ་བ་སོགས་ཀྱང་གྲུབ་པར་པྲ་ཛྙཱ་རཀྵི་ཏས་བཤད་པ་དེ་ཉིད་ཀུན་གྱིས་ཚད་མར་བྱེད་པར་སྣང་བས། འོག་གཞིའི་སྣ་ཚོགས་རྡོ་རྗེ་ཡང་དེའི་ཚེ་གྲུབ་པར་ཁས་བླངས་དགོས་པའི་ཕྱིར་རོ། །
པད་ཆུང་བདེ་ཆེན་འཁོར་ལོའི་པདྨར་འདོད་པ་ནི་རྣམ་པར་མ་བརྟགས་པ་སྟེ། འཁོར་ལོ་གཞན་རྣམས་བཅོམ་ལྡན་འདས་དང་ལྷན་ཅིག་དུ་གྲུབ་ནས་འཁོར་ལོ་གོང་མ་དེའི་སྔོན་དུ་བསྐྱེད་པ་འགལ་བའི་ཕྱིར་དང་། བསྐྱེད་ཚུལ་ཡང་བདེ་ཆེན་འཁོར་ལོ་མ་གཏོགས་པའི་གཞལ་ཡས་ཁང་གྲུབ་པའི་ཚེ། བདེ་ཆེན་འཁོར་ལོ་ལ་མར་བཀོན་པ་ཡིན་ནམ། གཞལ་ཡས་ཁང་གྲུབ་ཟིན་ནས་བདེ་ཆེན་འཁོར་ལོ་ཡར་འབིགས་པའི་ཚུལ་གྱིས་བྱུང་བ་ཡིན་ཞེས་བརྟགས་ན་ངོས་བཟུང་གང་ཡང་མི་སྣང་བའི་ཕྱིར་རོ། །

མདོར་ན་སྒྲུབ་ཐབས་འདིའི་སྐབས་སུ། རི་རབ་ཀྱི་སྟེང་དུ་སྣ་ཚོགས་རྡོ་རྗེ་དང་། པདྨ་ཐོག་མར་བསྐྱེད་ནས། དེའི་སྟེང་དུ་མངོན་བྱང་ལས། ཉི་མ་ཡན་ཆད་ཀྱི་རྟེན་བརྟེན་པ་གཅིག་ཆར་དུ་གྲུབ་པ་ནི་མ་འཁྲུལ་པའི་གནད་དུ་ཤེས་པར་བྱའོ། །
པདྨའི་ཁ་དོག་ལྭ་བ་པ་དང་། པྲ་ཛྙཱ་རཀྵི་ཏས་ཕྱོགས་བཞི་དམར། མེ་རླུང་སེར། བདེན་བྲལ་ལྗང་། དབང་ལྡན་གནག་པར་གསུངས་པ་དང་། ནག་པོ་པས་ཕྱོགས་བཞི་དམར། མཚམས་བཞི་མཛེས་ཚོན་དུ་གསུངས་པ་དང་། རྒྱུད་ཁ་ཅིག་ལས། ཕྱོགས་བཞི་ཕྱོགས་མདོག མཚམས་བཞི་མཛེས་ཚོན་དུ་གསུངས་པ་རྣམས་ལས། རྗེ་བཙུན་གྱིས་ནི་གསུམ་པོ་གང་བྱས་ཀྱང་འདྲ་བར་བཞེད་དོ། །
གཉིས་པ་བརྟེན་པ་བསྐྱེད་པ་ལ་གཉིས་ཏེ། བསྐྱེད་ཆོག་གི་སྒོ་ནས་སྤྱིར་བསྟན། རྟེན་དང་བརྟེན་པའི་གནས་ཚུལ་སོ་སོར་བཤད་པའོ། །
དང་པོ་ནི། སློབ་དཔོན་གྱི་གཞུང་ལས། དེའི་དབུས་སུ་ཨཱ་ལི་ཀཱ་ལིའི་སྦྱོར་བ། དེའི་དབུས་སུ་ཡི་གེ་ཧཱུྃ་རྡོ་རྗེ་སེམས་དཔའི་རང་བཞིན་ཅན། འོད་ཟེར་སྣ་ཚོགས་རྣམ་པར་འཕྲོ་བར་བསམས་ལ། དེ་ཡོངས་སུ་གྱུར་པ་ལས་དཔལ་ཧེ་རུ་ཀ་ཉི་མ་ལ་བཞུགས་ཤིང་དཀྱིལ་འཁོར་གྱི་འཁོར་ལོ་དང་བཅས་པ་བྱུང་བ། དུར་ཁྲོད་བརྒྱད་ཀྱིས་བརྒྱན་པའོ། །
ཞེས་གསུངས་སོ། །
འདིའི་དོན་འཆད་པ་ལ། བསྐྱེད་རིམ་མངལ་སྒོང་གི་ཁྱད་པར། སྒོང་སྐྱེས་ཀྱི་མངོན་བྱང་བྱེ་བྲག་ཏུ་བཤད་པ། ཤིན་ཏུ་ཟབ་པའི་མན་ངག་གིས་གཉིས་ཀ་ལ་སྦྱར་ཚུལ། དེ་ཉིད་ཀྱིས་སྦྱང་གཞི་སྦྱོང་བའི་ཚུལ་དང་བཞི་ལས། དང་པོ་ནི། ཨ་བྷི་དྷ་ན་ལས། མངལ་སྐྱེས་གླུ་ཡི་སྦྱོར་བ་ཡིས། །
སྒོམ་པ་རྣམས་ནི་ཡོངས་སུ་བརྟག །སྒོང་སྐྱེས་གླུ་ནི་མེད་པ་ཡིས། །
སྒྲ་དང་སྒྲ་མིན་སྤངས་པའོ། །
ཞེས་མངལ་སྐྱེས་ཀྱི་བསྐྱེད་ཆོག་ལ་སྒྲ་སྟེ་སཾ་ཀྲྀ་ཏའི་སྐད་དང་། སྒྲ་མིན་ཏེ་པྲ་ཀྲྀ་ཏ་ལ་སོགས་པའི་སྐད་ཀྱིས་གླུས་བསྐུལ་བ་ཡོད་པ་དང་། སྒོང་སྐྱེས་ཀྱི་བསྐྱེད་ཆོག་ལ་དེ་མེད་པར་གསུངས་སོ། །
དེས་ན་འདིར་ཡང་གཞུང་གི་དངོས་བསྟན་དང་། འགྲེལ་པ་རྣམས་ཀྱི་བཤད་ཚུལ་གླུས་བསྐུལ་མེད་པར། རོ་གཅིག་དུ་འདྲེས་པའི་ཐིག་ལེའི་གོང་བུ་ཙམ་ལས་རྟེན་བརྟེན་པ་གཅིག་ཆར་དུ་བསྐྱེད་པས་སྒོང་སྐྱེས་ཀྱི་བསྐྱེད་ཆོག་ཡིན་པར་བདེ་མཆོག་ལ་སྦྱངས་པའི་སྔོན་གྱི་མཁས་པ་དག་མགྲིན་གཅིག་ཏུ་གསུངས་སོ། །
འོན་ཀྱང་སྒོང་སྐྱེས་སྦྱོང་བ་གཙོ་བོ་ཡིན་གྱི། སྐྱེ་གནས་བཞི་ཆར་སྦྱོང་བའི་ཚུལ་ནི་འོག་ཏུ་འཆད་དོ། །
འདིར་འདོད་འཇོ་མཁན་པོས། མངོན་བརྗོད་ཀྱི་ལུང་དེས། མངལ་སྒོང་གཉིས་ཀྱི་བསྐྱེད་ཆོག་བསྟན་པར་འཆད་ཅིང་། ལཱུ་ཧི་པའི་སྒྲུབ་ཐབས་འདི་སྔ་རབས་པ་དག་སྒོང་སྐྱེས་ཡིན་པས་མངལ་སྐྱེས་དང་མི་སྦྱོར་བ་འདོད་པ་ནི་མི་རིགས་ཏེ། དེ་ལྟར་ཡིན་ན་ནི། སྡོམ་འབྱུང་ལེའུ་གཉིས་པ་བསྐྱེད་རིམ་གྱི་ལེའུ་ལས། མངལ་སྐྱེས་ཀྱི་དབང་དུ་བྱས་ནས་བཤད་པ་དང་། ལེའུ་བཅུ་གསུམ་པར། གླུས་བསྐུལ་མེད་པར་མངོན་བྱང་ལྔ་ལས་བསྐྱེད་པ་ལཱུ་ཧི་པ་བཞིན་དུ་བཤད་པ་གཉིས་འགལ་བར་འགྱུར་བའི་ཕྱིར་ཏེ། ལེའུ་བཅུ་གསུམ་པ་ལས་བཤད་པའི་བསྐྱེད་རིམ་ནི། སྔར་སྦྱང་གཞི་མངལ་སྐྱེས་ལ་བཤད་པ་དང་སྦྱར་དགོས་པའི་ཕྱིར་རོ། །
མངལ་སྐྱེས་བཤད་ཚུལ་ནི་སྦྱང་གཞི་ལ་སྐྱེ་འཆི་བར་དོ་གསུམ་བཤད་ནས། བར་དོ་སྐྱེ་བ་ལེན་ཚུལ་སྟོན་པ་ན། དང་པོར་ཕ་མའི་ཀུན་སྤྱོད་མཐོང་བ་དང་། དེ་ནས་ཕའི་ཁ་ནས་ཞུགས་ཏེ། ཕ་མའི་ཁུ་ཁྲག་གི་དབུས་སུ་ཞུགས་ནས་གནས་པར་བཤད་པའི་ཕྱིར་དང་། སྒོང་སྐྱེས་ལ་དེ་མེད་པའི་ཕྱིར་རོ། །

དྲིལ་བུ་ཞབས་ཀྱིས། སེམས་ཅན་བརྫུས་ཏེ་འབྱུང་བ་བཞིན། །
ས་བོན་མེད་པར་རྣམ་པར་བསྒོམ། །
ཞེས་གསུངས་པ་ནི། རྫོགས་རིམ་གྱི་ཡེ་ཤེས་ཀྱི་སྐུ་ཡིན་གྱི། བསྐྱེད་རིམ་གྱི་མ་ཡིན་ཞེས་པ་དང་། འོ་ན་མངོན་བརྗོད་ལས་གླུས་བསྐུལ་མེད་པ་ལཱུ་ཧི་པ་ལྟ་བུའི་བསྐྱེད་ཆོག་རྣམས་སྒོང་སྐྱེས་སུ་བཤད་པ་དང་། འགལ་བ་ཇི་ལྟར་སྤང་སྙམ་ན་བཤད་པར་བྱ་སྟེ། མངོན་བརྗོད་ལས་གླུས་བསྐུལ་མེད་པ་རྣམས་མངལ་སྐྱེས་སུ་མ་གསུངས་པ་ནི། མངལ་དུ་ས་བོན་འདེབས་པ་ཕ་ལྟ་བུའི་ལྷ་ཡབ་དང་། མངལ་དུ་ས་བོན་འཛིན་པའི་མ་ལྟ་བུའི་ལྷ་ཡུམ་མེད་པ་ལ་དགོངས་ལ། དེ་མེད་ཀྱང་ཕ་མའི་ཁུ་ཁྲག་གི་དོད་ཟླ་ཉིའམ། ཟླ་བ་དཀར་དམར་ཡོད་ལ། ཕ་མའི་ཁུ་ཁྲག་ལ་འཇུག་པའི་བར་དོའི་དོད། ནཱ་ད་སོགས་ཡོད་པས་མངལ་སྐྱེས་དང་སྦྱོར་བ་ནི་ཤིན་ཏུ་དགོས་སོ་ཞེས་སྤྲོས་པ་དང་བཅས་ཏེ་སྨྲའོ། །
འདི་དག་ནི་བསྐྱེད་རིམ་གྱི་སྦྱང་གཞི་སྦྱོང་བའི་གནད་ཆེས་ཆེར་འཆུག་པར་སྣང་བས་དགག་པར་བྱ་བ་ཡིན་ཏེ། སྤྱིར་མངལ་སྐྱེས་ཁོ་ན་སྦྱང་གཞི་ཡིན་གྱི། སྐྱེ་གནས་གཞན་གསུམ་པོ་སྦྱང་གཞི་མ་ཡིན་པར་འདོད་པ་ནི་ཤིན་ཏུ་མི་འཐད་དེ། རྡོ་རྗེ་གུར་ལས། ཕལ་པའི་རྣམ་རྟོག་གཞོམ་པའི་ཕྱིར། །
བསྒོམ་པ་ཡང་དག་རབ་དུ་གྲགས། །
ཞེས་གསུངས་ཤིང་། སྐྱེ་གནས་བཞི་ཆར་ལ་ཕལ་པའི་རྣམ་རྟོག་ཡོད་པར་ཁྱད་པར་མེད་པའི་ཕྱིར་དང་། སྒྲུབ་ཐབས་མདོར་བྱས་ལས། རྣམ་རྟོག་བག་ཆགས་ཉེས་པ་ཡིས། །
འགྲོ་བ་གསུམ་པོ་རྣམ་རྨོངས་ལ། །
བློ་དང་ལྡན་པས་ལེགས་བལྟས་ནས། །
རྣལ་འབྱོར་རྒྱུད་ཀྱིས་སྦྱང་བར་བྱ། །
ཞེས་གསུངས་པའི་སྦྱང་གཞི་སྐྱེ་གནས་བཞི་ཆར་ལ་ཡོད་པ་ཁྱད་པར་མེད་པའི་ཕྱིར་རོ། །
རིགས་པས་ཀྱང་གནོད་དེ། ལམ་མ་བསྒོམས་ན་སྐྱེ་གནས་གཞན་གསུམ་དུ་སྐྱེ་བར་འགྱུར་བའི་གང་ཟག་གིས་རྣལ་འབྱོར་ཆེན་པོའི་བསྐྱེད་རིམ་བསྒོམས་པ་དོན་མེད་པར་འགྱུར་ཏེ། སྦྱང་གཞི་མེད་པའི་ཕྱིར་རོ། །
ཁྱད་པར་དུ་མངོན་བརྗོད་ཀྱི་ལུང་གི་དོན། ཚིག་རྐང་སྔ་མ་གཉིས་ཀྱིས། མངལ་སྐྱེས་སྦྱང་གཞིར་སྟོན་པ་མ་ཡིན་པར་འགྱུར་ཏེ། ཕྱི་མ་གཉིས་ཀྱིས་སྒོང་སྐྱེས་སྦྱང་གཞིར་སྟོན་པ་མ་ཡིན་པ་གང་ཞིག རྒྱུ་མཚན་ཀུན་ཏུ་མཚུངས་པའི་ཕྱིར་རོ། །
སྡོམ་འབྱུང་གི་ལུང་གིས་ཀྱང་མི་གནོད་དེ། ཕ་མའི་ཀུན་སྦྱོར་མཐོང་ནས། བར་དོ་ཕའི་ཁ་ནས་ཞུགས་ཏེ། ཕ་མའི་ཁུ་ཁྲག་གིས་དབུས་སུ་ཞུགས་པ་སྒོང་སྐྱེས་ལ་མེད་པ་མ་ཡིན་པའི་ཕྱིར་དང་། དེ་མངལ་སྐྱེས་ཡིན་དུ་ཆུག་ན་ཡང་། སྒོང་སྐྱེས་སྦྱོང་ན་མངལ་སྐྱེས་མི་སྦྱོང་བས་ཁྱབ་པར་འདོད་པའི་ལུགས་ལ་གནོད་པ་ཡིན་གྱི། འདིར་སྒོང་སྐྱེས་གཙོ་བོར་གྱུར་པའི་སྐྱེ་གནས་བཞི་ཆར་སྦྱོང་བའི་ལུགས་ལ་གནོད་པ་ཅུང་ཟད་ཀྱང་མེད་པའི་ཕྱིར་ཏེ། སྡོམ་འབྱུང་ལས། དེ་ནས་འདི་ལ་བསྐྱེད་པའི་རིམ། །
བསྒོམ་པ་ཡང་དག་རབ་བཤད་བྱ། །
སྣ་ཚོགས་ལས་ཀྱི་རང་བཞིན་ལས། །
སྐྱེ་གནས་བཞི་པོ་རྣམས་སུ་འགྱུར། །
སྒོང་སྐྱེས་དང་ནི་མངལ་སྐྱེས་དང་། །
དྲོད་གཤེར་སྐྱེས་དང་རྫུས་སྐྱེས་སོ། །
ཞེས་གསུངས་པའི་སྐྱེ་གནས་བཞི་པོ་འདི་སྦྱང་གཞི་སྦྱོང་བྱེད་གང་རུང་གཅིག་ལ་མི་སྦྱོར་བའི་ཐབས་མེད་པའི་ཕྱིར་རོ། །
སྡོན་འབྱུང་གི་འགྲེལ་པར་དེ་ལ་ཟླ་བ་དང་ཉི་མ་དང་ས་བོན་དང་མཚན་མའི་རིམ་པས་རྫོགས་པའི་ལྷ་ནི་སྐྱེ་གནས་སྒོ་ང་ལས་སྐྱེས་པའོ། །
ཡབ་དང་ཡུམ་གྱི་རྡོ་རྗེ་དང་པདྨ་བསྲུབས་པས་ཞུ་བའི་བྱང་ཆུབ་ཀྱི་སེམས་ལས་ཐོན་པ་ནི་སྐྱེ་གནས་མངལ་ནས་སྐྱེས་སོ། །

ཟླ་བ་དང་ས་བོན་ལས་སྐྱེས་པ་ནི་སྐྱེ་གནས་དྲོད་གཤེར་ལས་སྐྱེས་པའོ། །
སྤྲོ་བ་ནི་སྐྱེ་གནས་དྲོད་གཤེར་ལས་སྐྱེས་པའོ་ཞེས་ཁ་ཅིག་གོ །ས་བོན་ལ་སོགས་པ་དང་བྲལ་བས་སྐད་ཅིག་ལ་འོད་གསལ་ལས་སྐྱེས་པ་ནི་སྐྱེ་གནས་རྫུས་ཏེ་སྐྱེས་པའོ། །
སྐྱེ་གནས་རྫུས་ཏེ་སྐྱེས་པ་ཉིད་ཟབ་མོ་བསྐྱེད་པའི་རིམ་པ་དང་། བརྟག་པ་རྫོགས་པའི་རིམ་པར་ཡང་རྣམ་པར་བཞག་པར་བྱའོ་ཞེས་གསུངས་པ་འདིས་ལེའུ་བཅུ་གསུམ་པའི་བསྐྱེད་རིམ་གྱི་ལེའུ་གཉིས་པ་ནས་གསུངས་པའི་སྐྱེ་གནས་བཞི་མི་སྦྱོང་བ་ལ་དངོས་སུ་གནོད་ཅིང་། སྐྱེ་གནས་བཞི་བཤད་པ་ནི་ལྷའི་བསྐྱེད་ཆོག་བཞི་སྟོན་པར་བཤད་པས། དྲིལ་བུ་ཞབས་ཀྱིས། སེམས་ཅན་རྫུས་ཏེ་འབྱུང་བ་བཞིན། །
ས་བོན་མེད་པར་རྣམ་པར་བསྒོམ། །
ཞེས་པའི་དོན། བསྐྱེད་རིམ་གྱི་དབང་དུ་བྱས་པ་མ་ཡིན་པར་འདོད་པ་ལ་ཡང་དངོས་སུ་གནོད་པ་ཡིན་ནོ། །
མངོན་བརྗོད་ལས། འདིའི་བསྐྱེད་ཆོག་སྒོང་སྐྱེས་སུ་བཤད་པ་དང་། འགལ་བ་སྤོང་བའི་ཚུལ་ཡང་བཞད་གད་ཀྱི་གནས་ཏེ། འདིར་རྒྱུ་རྡོ་རྗེ་འཆང་ཡབ་ཡུམ་མེད་པས་སྒོང་སྐྱེས་སུ་བཤད་ནས་མངལ་སྐྱེས་སུ་མ་བཤད་པ་ཡིན་ན། སྒོང་སྐྱེས་ལ་ཕ་མ་མེད་པར་ཁས་ལེན་དགོས་པའི་ཕྱིར་དང་། ཕ་མའི་སྦྱོང་བྱེད་མེད་པས་རང་ཉིད་མངལ་སྐྱེས་ལ་སྦྱོར་བ་དང་ཡང་འགལ་བའི་ཕྱིར་རོ། །
དེས་ན་འདི་དག་ནི་འདུས་པའི་སྐབས་སུ། རྣལ་འབྱོར་ཆེན་པོའི་བསྐྱེད་རིམ་གྱི་སྦྱང་གཞི་ཡིན་ན། འབྱུང་འགྱུར་གྱི་འཛམ་བུ་གླིང་པའི་མི་མངལ་སྐྱེས་ཀྱི་སྐྱེ་འཆི་བར་དོ་གསུམ་ཡིན་པས་ཁྱབ་པའི་གྲུབ་མཐའ་བཅའ་ཉེས་པའི་སྟོབས་ཀྱིས་མངོན་བརྗོད་ལས་བསྐྱེད་ཆོག་འདི་སྒོང་སྐྱེས་སྦྱོང་བྱེད་དུ་གསུངས་པ་བཅོས་དཀའ་བའི་གཏམ་འབའ་ཞིག་ཏུ་སྣང་གི མཁས་པའི་རྣ་བར་འོང་བའི་གཏམ་དུ་མི་སྣང་ངོ་། །
གཉིས་པ་ནི། སློབ་དཔོན་གྱི་གཞུང་ལས། ཨཱ་ལི་ཀཱ་ལིའི་སྦྱོར་བ་ཞེས་པ་ཙམ་ལས། ཟླ་བ་དང་ཉི་མ་གང་ཡང་མི་གསལ་བས། འདིའི་དོན། ཟླ་བ་གཅིག་ཏུ་འཆད་པ་དང་། ཟླ་བ་གཉིས་སུ་འཆད་པ་དང་། ཉི་ཟླ་གཉིས་སུ་འཆད་པའི་ཚུལ་དང་གསུམ་ལས། དང་པོ་ནི་པྲ་ཛྙཱ་རཀྵི་ཏའི་འགྲེལ་པར། ཨཱ་ལི་ཀཱ་ལིའི་སྦྱོར་བའོ་ཞེས་བྱ་བ་ལ། གཡོན་སྐོར་དང་གཡས་སྐོར་དུ་གནས་པའི་ཨཱ་ལི་དང་ཀཱ་ལིའི་ཕྲེང་བ་ཡོངས་སུ་གྱུར་པ་ལས་དེས་བྱིན་གྱིས་བརླབས་པའི་གཟུགས་ཅན་གྱི་རྣམ་པའི་ཟླ་བའི་དཀྱིལ་འཁོར་བསམ་པར་བྱ་བ་ནི་འདིའི་རྣལ་འབྱོར་རོ། །
དེའི་དབུས་སུ་ཞེས་བྱ་བ་ནི་ཟླ་བའི་དབུས་སུའོ། །
ཡི་གེ་ཧཱུྃ་ཞེས་བྱ་བ་ནི་སྔར་བཞག་པའི་ནཱ་ད་ལས་རིམ་པ་རྫོགས་པའོ། །
རྡོ་རྗེ་སེམས་དཔའི་རང་བཞིན་ཞེས་བྱ་བ་ནི་རྒྱུའི་རྡོ་རྗེ་འཆང་གི་རང་བཞིན་ནོ། །
འོད་ཟེར་སྣ་ཚོགས་རྣམ་པར་འཕྲོ་བ་ཞེས་བྱ་བ་ནི་སྤྲོ་བ་ན་ཁ་དོག་ལྔའི་འོད་ཟེར་གྱི་སྒོ་ནས་བྱུང་བའི་འཁོར་ལོ་ལྔའི་ལྷ་རྣམས་ཀྱིས་འགྲོ་བ་དེའི་རང་བཞིན་དུ་བྱས་ནས་ཡང་བསྡུས་པས་ཕྱོགས་བཅུར་གནས་པའི་གྲུབ་པའི་དཔའ་བོ་དང་རྣལ་འབྱོར་མ་ལ་སོགས་པ་ཐབས་དང་ཤེས་རབ་རོ་མཉམ་པ་སྔོན་དུ་འགྲོ་བའི་སྦྱོར་བས་ཞུ་བར་བྱས་ནས་ནཱ་ད་ལ་ཞུགས་པར་བསམ་པར་བྱའོ་ཞེས་ཟླ་བ་གཅིག་ཏུ་གསུངས་ཤིང་། ལྭ་བ་པའི་འགྲེལ་པར་ཡང་འདི་བཞིན་དུ་བཤད་ལ། བོད་ཀྱི་མར་དོ་རྗེས་འབྲང་དང་བཅས་པ་ཡང་འདིའི་རྗེས་སུ་འབྲང་ངོ་། །
དེ་ཡང་མངོན་བརྗོད་དགུ་པའི་བསྐྱེད་ཆོག་གི་དངོས་བསྟན་དུ་སྣང་ངོ་། །
གཉིས་པ་ནི་མཁས་པ་བུས། སྒྲུབ་ཐབས་རྣལ་འབྱོར་བཞི་ལྡན་ལས། ཨཱ་ལི་བཅུ་དྲུག་གཡས་སྐོར་གཡོན་སྐོར། མཚན་སོ་གཉིས་ཀྱི་ངོ་བོར་ཡོངས་སུ་གྱུར་པ་ལས་ཟླ་བའི་དཀྱིལ་འཁོར་དཀར་པོ་མེ་ལོང་ལྟ་བུའི་ཡེ་ཤེས། དེའི་སྟེང་དུ་ཀཱ་ལི་སོ་བཞི་ལ་ཌ་ཌྷ། ད་དྷ། ཡ་ལ་དྲུག་བསྣན་པས་བཞི་བཅུ་གཡས་སྐོར་གཡོན་སྐོར། དཔེ་བྱད་བརྒྱད་ཅུའི་ངོ་བོ་ཡོངས་སུ་གྱུར་པ་ལས་ཟླ་བའི་དཀྱིལ་འཁོར་དམར་པོ་མཉམ་པ་ཉིད་ཀྱི་ཡེ་ཤེས་བསྒོམ་པ་ནི་རྣལ་འབྱོར་རོ། །

དེ་གཉིས་ཀྱི་དབུས་སུ་སྔར་གྱི་ནཱ་ད་ཞུགས་པ་སོགས་བཤད་ཅིང་། བོད་ཁ་ཅིག་ཟླ་བ་གཅིག་བསྒོམ་པ་ཡོད་པ་ནི་རྒྱུད་དང་། རྣལ་འབྱོར་དབང་ཕྱུག་གི་དགོངས་པ་མ་ཡིན་ཏེ། སཾ་བུ་ཊི་ལས། ཟླ་བའི་དཀྱིལ་འཁོར་དབུས་སུ་ནི། །
བྱང་ཆུབ་ཟླ་བ་གཉིས་པ་ཅན། །
འདིར་ཡང་སྐར་མའི་རྣམ་པས་ནི། །
སངས་རྒྱས་ཡོན་ཏན་ཀ་སོགས་ཀྱི། །
གཟུགས་ཀྱི་གཟུགས་བརྙན་ལྟ་བུ་ཡི། །
རྣལ་འབྱོར་གྱིས་ནི་འཇུག་པར་འགྱུར། །
ཞེས་གསུངས་པས་སོ། །
བི་བྷུ་ཏི་དང་། ཨ་ཏི་ཤ་དང་། བོད་ཁ་ཅིག ཀཱ་ལི་ལས་ཉི་མ་བསྐྱེད་པར་འདོད་དེ། དེ་ནི་རྒྱུད་གཞན་གྱི་དགོངས་པའོ། །
ཟླ་བའི་དཀྱིལ་འཁོར་བསྒོམ་པ་ནི་རྣལ་འབྱོར་ཡིན་ཏེ། སྡོམ་འབྱུང་ལས། དེ་དབུས་རྣལ་འབྱོར་བསྒོམ་པར་བྱ། །
ཞེས་གསུངས་སོ་ཞེས་བཤད་པ་ནི། སཾ་བུ་ཊིའི་རྡོ་རྗེ་སེམས་དཔའ་ལ། ཨ་བྷྱས། བདེ་མཆོག་རྡོ་རྗེ་སེམས་དཔའ་ཞེས་པའི་ཐ་སྙད་མཛད་པས། དེ་དང་འདི་བསྐྱེད་ཆོག་གཅིག་པར་མཛད་པར་སྣང་གི གཞན་རྒྱ་གར་བའི་གཞུང་ནས་འདིའི་སྐབས་སུ་ཟླ་བ་ཉིས་བརྩེགས་བྱས་པ་མི་སྣང་ངོ་། །
འོན་ཀྱང་ཀྱཻ་རྡོ་རྗེར་ཡང་མན་ངག་གི་སྐབས་སུ་མཉམ་སྦྱོར་མི་མཉམ་སྦྱོར་གཉིས་ཀ་ཡོད་པ་ལྟར། འདིར་ཡང་མན་ངག་གིས་མི་མཉམ་སྦྱོར་མཛད་པའི་ཚེ་མཉམ་སྦྱོར་ཡང་འགལ་བ་མེད་པ་འདྲ་སྟེ། དེ་ལྟར་ན་བཤད་རྒྱུད་སམ་བུ་ཊི་ལ་བརྟེན་དགོས་པར་སྣང་ངོ་། །
གསུམ་པ་ནི་རྒྱ་གར་གྱི་ཀུ་མཱ་ར་བོ་དྷིའི་འགྲེལ་པ་དང་། དེ་བཞིན་གཤེགས་པའི་རྡོ་རྗེ་དང་། བོད་ཀྱི་རྗེ་བཙུན་དང་། དམར་རྣམས་ཀྱི་ཟླ་ཉི་གཉིས་སུ་བཞེད་དོ། །
དེ་ལ་རྗེ་བཙུན་གྱི་བཞེད་པ་ནི་འོག་ཏུ་འཆད་ཅིང་། དམར་གྱིས་ཨཱ་ལི་ཀཱ་ལི་རབ་ཏུ་སྦྱོར་བའོ་ཞེས་པ་ནི་སྒྲ་ནཱ་ད་ལས་ཚུལ་ཨཱ་ལི་བཅུ་དྲུག་ཁ་དོག་དཀར་པོ་ཕྲག་གཉིས་གཡོན་སྐོར་དུ་བསམ་པ་ནི་རྣམ་པ་ཡིན་ལ། ངོ་བོ་ནི་འབྲས་བུ་སངས་རྒྱས་ལ་མངའ་བའི་མཚན་བཟང་པོ་སུམ་ཅུ་རྩ་གཉིས་སུ་མོས་པ་བྱའོ། །
དེ་ཡོངས་སུ་གྱུར་པ་ལས་ཟླ་བའི་དཀྱིལ་འཁོར་ནི་རྣམ་པ་ཡིན་ལ། ངོ་བོ་མེ་ལོང་ལྟ་བུའི་ཡེ་ཤེས་སུ་མོས་པ་བྱའོ། །
དེའི་སྟེང་དུ་ནཱ་ད་ལས་ཀཱ་ལི་སུམ་ཅུ་རྩ་བཞིའི་སྟེང་དུ་ཡ་ར་ལ་ཝ་ཌ་ཌྷ་ཞེས་པ་དྲུག་བསྣན་པས་བཞི་བཅུ། དེ་ཕྲག་གཉིས་ཁ་དོག་དམར་པོ་གཡས་སྐོར་ནི་རྣམ་པ་ཡིན་ལ། ངོ་བོ་དཔེ་བྱད་བཟང་པོ་བརྒྱད་ཅུར་མོས་པ་བྱའོ། །
དེ་གྱུར་པ་ལས་ཉི་མའི་དཀྱིལ་འཁོར་ནི་རྣམ་པ། ངོ་བོ་མཉམ་པ་ཉིད་ཀྱི་ཡེ་ཤེས་སུ་མོས་པ་བྱའོ། །
དེ་གཉིས་ཁ་སྦྱར་བས་ན་རབ་ཏུ་སྦྱོར་བའོ། །
དེའི་དབུས་སུ་ནི་ཞེས་པ་ནི་སྒོང་སྐྱེས་དག་པའི་དབང་དུ་བྱས་ནས། སྟེང་གི་ནཱ་ད་དེ་ཉིད་ཀ་ར་ཀ་ར་ལ་སོགས་པ་རྩ་སྔགས་ཟློ་བཞིན་དུ་ཉི་ཟླའི་དབུས་སུ་ཞུགས་ནས་རིམ་གྱིས་ཡི་གེ་ཧཱུྃ་དངུལ་ཆུའི་མདོག་ཅན། རྡོ་རྗེ་སེམས་དཔའི་ངོ་བོ་ཞེས་པ་ནི་རྒྱུ་རྡོ་རྗེ་འཆང་གི་རང་བཞིན་ཏེ། སོ་སོར་རྟོག་པའི་ཡེ་ཤེས་སུ་མོས་པ་བྱ། དེ་ལས་འོད་ཟེར་སྣ་ཚོགས་པ་ལྕགས་ཀྱུ་ལྟ་བུ་འཕྲོ་བ་རྣམ་པར་བསམ་པས། ཕྱོགས་བཅུའི་སྔོན་གྲུབ་པའི་དཔའ་བོ་དང་མཁའ་འགྲོ་མ་དཔག་ཏུ་མེད་པ་བཀུག་ནས་ཧཱུྃ་ལ་ཞུགས་ཏེ། འདྲེས་པ་ནི་བྱ་བ་གྲུབ་པའི་ཡེ་ཤེས་སུ་མོས་པ་བྱ། དེ་དག་ཡོངས་སུ་གྱུར་པ་ལས་འབྲས་བུ་རྡོ་རྗེ་འཆང་རྟེན་དང་བརྟེན་པར་བཅས་པའི་དཀྱིལ་འཁོར་མེ་ལོང་ལ་གཟུགས་བརྙན་ཤར་བ་བཞིན་དུ་དུས་གཅིག་ཏུ་ཝལ་གྱིས་རྫོགས་པར་བསྒོམ་པ་ནི། ཆོས་ཀྱི་དབྱིངས་ཀྱི་ཡེ་ཤེས་སུ་མོས་པ་བྱ་སྟེ། རྫུས་སྐྱེས་དག་པའི་དབང་དུ་བྱས་པའོ་ཞེས་གསུངས་ཏེ། འདི་ནི་ཉི་ཟླ་གཉིས་ཀྱི་སྒོམ་ཚུལ་རྗེ་བཙུན་དང་འདྲ་བར་སྣང་ཞིང་། མངོན་བྱང་གསུམ་པ་ལ་ནི། ནཱ་ད་སྐབས་འདིར་འཇུག་པ་དང་། དེ་ཡང་ཀ་ར་ཀ་ར་ལ་སོགས་པའི་སྒྲ་དང་བཅས་པའི་ཆ་ནས། ལུགས་སྔ་མ་རྣམས་ལས་ཁྱད་པར་དུ་འཕགས་པར་སྣང་ལ། རྗེ་བཙུན་གྱི་དགོངས་པ་དང་ཡང་ཁྱད་པར་ཆེ་བར་སྣང་ངོ་། །

གསུམ་པ་ཤིན་ཏུ་ཟབ་པའི་མན་ངག་གིས་གཉིས་ཀ་ལ་སྦྱར་ཚུལ་ནི། ནཱ་རོ་པའི་མན་ངག་ཕམ་འཐིང་པ་ནས་བརྒྱུད་པ་རྗེ་བཙུན་གྱིས་འདི་ལྟར་བཞེད་དེ། པདྨའི་ལྟེ་བར་ཉི་ཟླ་གཉིས་ཀྱི་བསྒོམ་ཚུལ་ནི་སྔ་མ་དང་འདྲ་ལ། དེ་གཉིས་ཀྱི་བར་དུ་སྒོང་སྐྱེས་ཀྱི་དབང་དུ་བྱས་ནས་རིགས་དྲུག་པ་རྡོ་རྗེ་འཆང་གི་ངོ་བོ་ཡིན་པས། ཡི་གེ་ཧཱུྃ་ཁ་དོག་དཀར་པོ་གཅིག་བསྒོམས་ཏེ། སོ་སོར་ཀུན་ཏུ་རྟོག་པའི་ཡེ་ཤེས་སུ་མོས་པ་བྱ། དེ་ནས་འོག་ནས་འབྱུང་བའི་སྒྲ་ཚུལ་གྱི་རྟེན་འབྲེལ་གྱིས་གཅིག་ཏུ་འདྲེས་པ་ནི་བྱ་བ་ནན་ཏན་གྱི་ཡེ་ཤེས། རྟེན་དང་བརྟེན་པ་སྐུ་ཡོངས་སུ་རྫོགས་པ་ནི་ཆོས་ཀྱི་དབྱིངས་ཀྱི་ཡེ་ཤེས་ཡིན་པ་ལ། སྒྲ་ཚུལ་གྱི་རྟེན་འབྲེལ་ནི་ཉི་ཟླ་ཁ་སྦྱར་གྱི་སྟེང་མཐོ་གང་ཙམ་གྱིས་མ་རེག་པར་ཐ་མལ་པའི་ལུས་ངག་ཡིད་གསུམ་གྱི་རང་བཞིན་མས་རིམ་གྱིས་ཨོཾ་ཨཱཿཧཱུྃ། དེའི་སྟེང་དུ་ཡུམ་གྱི་མཁའ་དག་པའི་རྟགས་སུ་པདྨ། ཡབ་ཀྱི་བྱང་ཆུབ་ཀྱི་སེམས་མཚོན་པ་ཟླ་བ། དེའི་སྟེང་དུ་རང་བཞིན་གྱིས་འོད་གསལ་བ་མཚོན་པ་ཡི་གེ་ཧཱུྃ་བསམ། དེ་ནས་མས་ཡས་རིམ་གྱིས་ཨོཾ་ཨཱཿལ། ཨཱཿཧཱུྃ་ལ། ཧཱུྃ་པདྨ་ལ། པདྨ་ཟླ་བ་ལ། ཟླ་བ་ཧཱུྃ་གི་ཞབས་ཀྱུ་ལ། དེ་ཁོག་པ་ལ། དེ་མགོ་བོ་ལ། དེ་ཟླ་ཚེས་ལ། དེ་ཐིག་ལེ་ལ། ཐིག་ལེ་ནཱ་ད་ལ། ནཱ་ད་ཁ་དོག་དམར་སྐྱ་ཀ་ར་ཀ་ར་ལ་སོགས་པ་ཡབ་ཀྱི་ཕྲེང་སྔགས་ཟློས་ཤིང་ཡས་མར་བྱོན་པ་ལ་ནི་སྒྲ་ཞེས་བྱ། ཉི་ཟླའི་བར་གྱི་ཡི་གེ་ཧཱུྃ་ལ་ནི་ཚུལ་ཞེས་བྱ་སྟེ། རྩ་བའི་རྒྱུད་ལས། སྒྲ་ཡི་ཚུལ་ལས་ངེས་འབྱུང་ཞིང་། །
དམ་ཚིག་སྤྱོད་པའི་སྤྱོད་ཡུལ་ཅན། །
ཞེས་བྱ་བའི་དགོངས་པ་ཡང་དེ་ཉིད་ཡིན་ནོ། །
དེ་ལྟ་བུའི་སྒྲ་དེས་སྟེང་གི་ཉི་མ་ཕུག་ནས་བར་གྱི་ཚུལ་ལ་ཐིམ་པས་རྐྱེན་བྱས་ནས་ཉི་ཟླ་དང་བཅས་པ་ཐམས་ཅད་གཅིག་ཏུ་འདྲེས་པ་ལས་རྟེན་དང་བརྟེན་པར་བཅས་པའི་དཀྱིལ་འཁོར་གྱི་འཁོར་ལོ་མེ་ལོང་ལ་བཞིན་གྱི་དཀྱིལ་འཁོར་བཏེག་པ་བཞིན་དུས་གཅིག་ལ་ཝལ་གྱིས་བསྐྱེད་ལ་དབུས་ཀྱི་གཙོ་བོ་ནས་བཟུང་སྟེ། སྲུང་བའི་འཁོར་ལོའི་བར་དུ་རིམ་གྱིས་གསལ་གདབ་པར་བྱའོ། །
ཞེས་གསུངས་སོ། །
བཀའ་སྲོལ་འདིའི་ལུགས་ལ་ཡང་རྒྱུད་འཆད་པའི་སྐབས་སུ་སྒོང་སྐྱེས་ཀྱི་སྐབས་སུ། ནམ་མཁར་ནཱ་ད་བཞག་ནས་དེ་ལས་ཨཱ་ལི་ཚར་གཉིས་བྱུང་སྟེ། སྣ་ཚོགས་པདྨའི་ལྟེ་བར་བསམ་པ་ལས་ཟླ་བ། ཡང་ཀཱ་ལི་དམར་པོ་བཞི་བཅུ་པོ་ཚར་གཉིས་བྱུང་བ་ཟླ་བའི་སྟེང་དུ་འཕྲོས་ཏེ། ཟླ་བ་དེ་འོད་དམར་པོ་དང་བཅས་པ་བསྒོམ། དེ་ནས་ནམ་མཁའི་ནཱ་ད་དེ་ལས་ཐིག་ལེ་ནས་རིམ་གྱིས་ཧཱུྃ་རྫོགས་པ་གཅིག་ཏུ་གྲུབ་པ་དེ་ཟླ་བའི་སྟེང་དུ་བབ་པར་བསམ་པ་དང་། ཟླ་བ་ཧཱུྃ་དུ་གྱུར་པ་ལས་རྟེན་དང་བརྟེན་པ་ཐམས་ཅད་དུས་གཅིག་ལ་བསྐྱེད་པ་དང་། མངལ་སྐྱེས་ཀྱི་སྐབས་སུ། ཐོག་མར་ཡེ་ཤེས་ཀྱི་ཚོགས་སྟོང་པར་བསྒོམ་པའི་བར་དུ་བྱས་ལ། དེ་ནས་རྟེན་རི་རབ་དང་། པདྨའི་བར་དུ་བསྐྱེད་པ་དང་། དེར་བརྟེན་པ་ལྷ་མངོན་པར་བྱང་ཆུབ་པ་ལྔས་གཙོ་བོ་བསྐྱེད་པ་ནི། སྣ་ཚོགས་པདྨའི་ལྟེ་བར་ཨཱ་ལི་ལས་ཟླ་བ། དེའི་སྟེང་དུ་ཀཱ་ལི་ལས་ཉི་མ། དེ་གཉིས་ཀྱི་བར་དུ་ཧཱུྃ་བསམ་སྟེ། དེ་ལས་འོད་འཕྲོས་པས་ཉི་མའི་སྟེང་གི་ནམ་མཁའ་ལ་ཨོཾ་ཨཱཿཧཱུྃ་གསུམ་རིམ་པ་བཞིན་དུ་བསམ། དེའི་སྟེང་དུ་སྣ་ཚོགས་པདྨ། དེར་ཉི་མ་ལ་ཡི་གེ་ཧཱུྃ་ནཱ་ད་ཁ་དོག་དམར་པོ་ཆ་ཕྲ་བ་དང་ལྡན་པ་བསམ་སྟེ། དེ་ནས་ཨོཾ་ནས་རིམ་གྱིས་ཡར་ལ་གཅིག་ལ་གཅིག་ཐིམ་ནས་ཧཱུྃ་གི་ནཱ་ད་ཙམ་དུ་འདུས་ནས། དེ་ཀ་ར་ཀ་ར་ལ་སོགས་པའི་སྒྲ་དང་བཅས་ཏེ། ཉི་ཟླའི་བར་གྱི་ཧཱུྃ་ལ་ཞུགས་པས། གཙོ་བོ་ཡབ་ཡུམ་དང་གཞལ་ཡས་ཁང་དུས་གཅིག་ལ་བསྐྱེད་ནས། དེའི་རྗེས་སུ་འཁོར་མངལ་འབྱིན་དང་། ཞུ་བ་གླུས་བསྐུལ་བྱེད་པར་གསུངས་ཤིང་། སྒོང་སྐྱེས་ལ་ལཱུ་ཧི་པའི་སྟེང་དུ་དགོངས་པ་བསྐང་བ་དང་། རྒྱུད་འདི་ཉིད་ཀྱི་སྟེང་དུ་གསུངས་པ་གཉིས་མི་འདྲ་བ་ནཱ་རོ་པའི་དགོངས་པ་ཡིན་ནོ་ཞེས་མུ་ཏིག་ཕྲེང་བ་ལས་གསུངས་སོ། །

བཞི་པ་དེ་ཉིད་ཀྱི་སྦྱངས་གཞི་སྦྱོང་བའི་ཚུལ་ནི། མུ་ཏིག་ཕྲེང་བ་ལས། ཨ་བྷི་དྷ་ནར་བསྐྱེད་རིམ་གྱི་སྒྲུབ་ཐབས་བདུན་ཅུ་རྩ་ལྔ་གསུངས་པ་ཐམས་ཅད་སྒོང་སྐྱེས་གཙོ་བོར་གྱུར་པའི་སྐྱེ་གནས་བཞི་ཆར་སྦྱོང་བ་ཡིན་པར་གསུངས་པ་ལྟར་བཤད་ན། མངོན་བྱང་གི་གཙོ་བོ་སྒོང་སྐྱེས་དང་སྦྱར་བ། ཡན་ལག་མངལ་སྐྱེས་དང་སྦྱར་བ། སྐྱེ་གནས་བཞི་ཆར་སྦྱོང་བའི་ཚུལ་དང་གསུམ་ལས། དང་པོ་ནི། འོག་གི་ཟླ་བ་ནི་སྒོང་སྐྱེས་ཀྱི་ཕའི་ཁུ་བ་དང་། ཉི་མ་ནི་མའི་རཀྟ་དང་། བར་གྱི་ཧཱུྃ་ཡིག་ནི་འདིར་ཞུ་བ་གླུས་བསྐུལ་མེད་པས། རྒྱུ་རྡོ་རྗེ་འཆང་གི་ངོ་བོ་ཡིན་པར་གསུངས་པ་ནི་འབྲས་བུའི་རྣམ་པ་ཡིན་ལ། སྦྱང་གཞི་ལ་ནི་ཕ་མ་གཉིས་ཡིན་པར་དེ་ཉིད་ཀྱིས་གྲུབ་བོ། །
གཉིས་པ་ནི། དེའི་སྟེང་གི་མཐོ་གང་ཙམ་གྱི་སར། ཨོཾ་ཨཱཿཧཱུྃ་སྟེང་ནས་སྟེང་དུ་བརྩེགས་པ་ནི་ཚེ་སྔ་མའི་མངལ་སྐྱེས་ཀྱི་བར་དོའི་ལུས་ངག་ཡིད་གསུམ། དེ་པདྨ་ལ་ཐིམ་པ་ནི་བར་དོ་མངལ་སྒོ་ནས་ཞུགས་པ་སྟེ། བར་དོ་འཇུག་ཚུལ་ལ། རྣམ་གཞག་རིམ་པར་སྤྱི་གཙུག་རྣམ་སྣང་གི་སྒོ་ནས་འཇུག་པ་དང་། སྡོམ་འབྱུང་དུ་ཁ་ནས་འཇུག་པ་དང་། མངོན་པར་མངལ་སྒོ་ནས་འཇུག་པར་གསུངས་པ་གསུམ་ཡོད་པའི་ནང་ནས། འདི་ཕྱི་མའི་དབང་དུ་བྱས་པའོ། །
པདྨ་ཟླ་བ་ལ་ཐིམ་པ་ནི་མའི་མངལ་དུ་ཁུ་ཁྲག་གི་དབུས་སུ་བར་དོ་ཞུགས་ཏེ། མེར་མེར་པོར་གྱུར་པ་ནས། མངལ་གྱི་གནས་སྐབས་དང་། བཙས་ནས་མ་ཤིའི་བར་སྐྱེ་སྲིད་ཐམས་ཅད་བསྡུས་ཏེ་བསྒོམ་པའོ། །
ཟླ་བ་ཧཱུྃ་གི་ཞབས་ཀྱུ་ལ་ཐིམ་པ་ནི་དེ་ཉིད་འཆི་བ་སྟེ་སྔར་གྱི་ཧཱུྃ་ཡིག་ལ་ཐ་མལ་པའི་ཡིད་ཅེས་དང་། ཧཱུྃ་ཡིག་འདི་ལ་སེམས་ཀྱི་རང་བཞིན་འོད་གསལ་བ་ཅེས་གསུངས་པས། འཆི་བ་འོད་གསལ་ཡིན་པར་གྲུབ་པའོ། །
དེ་ཡང་ཞབས་ཀྱུ་ནས་ནཱ་ད་ལ་ཐིམ་པའི་བར་ནི་ལུགས་འབྱུང་གི་སྣང་བ་གསུམ་གྱི་ཐིམ་རིམ་མཚོན་ལ། ནཱ་ད་དམར་སྐྱ་ཕྲ་ཞིང་བརྗིད་པ། ཀ་ར་ཀ་ར་ལ་སོགས་པའི་སྒྲ་སྒྲོགས་བཞིན་པ་འབབ་པ་ནི་ལུགས་བཟློག་གི་སྣང་བ་གསུམ་གྱིས་འཆི་སྲིད་ལས་ལྡང་བ་མཚོན། དེས་ཉི་མའི་དཀྱིལ་འཁོར་ཕུག་ནས་ཧཱུྃ་གི་ཡི་གེའི་ཚུལ་ལ་ཐིམ་པ་ནི། མངལ་སྐྱེས་ཀྱི་འཆི་སྲིད་ལས་ལངས་ནས་སྒོང་སྐྱེས་ཀྱི་བར་སྲིད་མའི་མངལ་དུ་ཞུགས་པའོ། །
རོ་གཅིག་དུ་འདྲེས་པ་ནི་མངལ་དུ་སེམས་ཅན་དང་བཅས་པའི་སྒོ་ངར་གྱུར་པའོ། །
དེ་ལས་སྐད་ཅིག་གིས་རྟེན་བརྟེན་པ་གཅིག་ཆར་དུ་གྲུབ་པ་ནི་སྒོ་ང་ཕྱིར་བཙས་ཏེ། སྒོ་ང་བཅག་ནས་སེམས་ཅན་དུ་གྱུར་པའོ། །
དེས་ན་མངོན་བྱང་གི་གཙོ་བོ་སྒོང་སྐྱེས་དང་། དེའི་ཡན་ལག་དུ་ཚེ་སྔ་མའི་མངལ་སྐྱེས་ཀྱི་ཆོས་གསུམ་བསྒོམ་པ་འདི་ནི་སྒོང་སྐྱེས་གཙོ་བོ་དང་། མངལ་སྐྱེས་ཡན་ལག་ཏུ་སྦྱར་བ་སྟེ། བསྐྱེད་ཆོག་གཅིག་པོ་འདི་ཉིད་ལ། །
མངལ་སྐྱེས་གླུ་ཡི་སྦྱོར་བ་ཡི། །
ཞེས་སོགས་ཚིགས་བཅད་གཅིག་གིས་བསྟན་པའི་བསྐྱེད་ཆོག་གཉིས་ཀ་ཚང་བའི་དབང་དུ་བྱས་པ་སྟེ། རྒྱུད་ཀྱི་ཚིག་ལ་ཤིན་ཏུ་ཟབ་པའི་མན་ངག་གི་སྙན་བརྒྱུད་འབའ་ཞིག་གིས་བསྟན་པའི་དོན་ལ་ངེས་པ་བསྐྱེད་པའི་རྒྱུ་རུའང་འགྲོའོ། །
སྟེང་གི་བསྐྱེད་ཆོག་མངལ་སྐྱེས་སྦྱོང་བྱེད་ཡིན་ན། གླུའི་སྦྱོར་བ་ཅི་ལྟར་སྙམ་ན། ཀ་ར་ཀ་ར་ལ་སོགས་པ་སྟེ། མངལ་སྐྱེས་གཙོ་བོར་བྱས་པའི་ཚེ། ཞུ་བ་ལས་གླུས་བསྐུལ་བའི་ཚིག་དགོས་ཀྱང་། ཡན་ལག་ཏུ་བྱས་པའི་ཚེ་ཚིག་འདི་ཙམ་གྱིས་ཆོག་པའོ། །
འདི་ཉིད་ཀྱིས་རྒྱུད་འཆད་པའི་གནས་སྐབས་ཀྱི་མངལ་སྐྱེས་ཀྱི་སྦྱང་གཞི་སྦྱོང་ཚུལ་ཡང་ལེགས་པར་གྲུབ་སྟེ། མངོན་བྱང་གི་གཙོ་བོ་ཡང་མངལ་སྐྱེས་དང་སྦྱར། དེའི་ཡན་ལག་ཀྱང་ཚེ་སྔ་མའི་མངལ་སྐྱེས་དང་སྦྱར་བར་གྲུབ་པས། མངོན་པར་རྟོགས་པ་དེ་ཉིད་ལ། ཞུ་བ་ལས་གླུས་བསྐུལ་བའི་ཚིག་དང་། ནཱ་དའི་གླུ་ཚིག་གཉིས་ཀ་ཚང་བའི་གནད་ཀྱང་འདི་ཉིད་ཡིན་པའི་ཕྱིར་རོ། །

གསུམ་པ་ནི་སྐྱེ་གནས་གཞན་གཉིས་ཀྱི་སྦྱོང་བྱེད་ཇི་ལྟར་ཚང་ན་ཉི་མ་ནི་དྲོད་དང་། ཟླ་བ་ནི་གཤེར་ཡིན་པས། དྲོད་གཤེར་སྐྱེས་སྦྱོང་། འདྲེས་པ་ལས་རྟེན་བརྟེན་པ་གཅིག་ཆར་དུ་གྲུབ་པས་རྫུས་སྐྱེས་སྦྱོང་བར་དམར་གྱིས་བཤད་པ་ལྟར་ཡང་དོན་ལ་གནས་ཤིང་། ཡང་དག་པར་ན་མངོན་བྱང་གཅིག་པོ་དེ་ཉིད་ཀྱིས་སྐྱེ་གནས་བཞི་ཆར་སྦྱོང་བའི་ཚུལ་ཤིན་ཏུ་ཟབ་པའི་མན་ངག་གཞན་ལས་འབྱུང་བ་ཡང་སྐབས་འདིར་ཤེས་པར་བྱའོ། །
གཉིས་པ་རྟེན་དང་བརྟེན་པའི་གནས་ཚུལ་སོ་སོར་བཤད་པ་ལ་གཉིས་ཏེ། རྟེན་བཤད་པ་དང་། བརྟེན་པ་བཤད་པའོ། །
དང་པོ་ནི། རྗེ་བཙུན་གྱིས་གསལ་གདབ་པའི་ཚེ་གཙོ་བོ་ནས་མེ་རིའི་བར་རིམ་གྱིས་གསལ་གདབ་པར་གསུངས་པ་ནི་ཐོག་མར་རང་གི་སེམས་གང་དུ་གནས་པའི་ས་ནས། ཕར་རིམ་གྱིས་གསལ་གདབ་པའི་དབང་དུ་བྱས་ལ། འཕགས་པས། ཐོག་མར་རྟེན་གསལ་གདབ་པར་གསུངས་པ་ནི་སྤྱི་དང་མཐུན་པའི་དབང་དུ་བྱས་པས། གང་ལྟར་ཡང་འགལ་བ་མེད་མོད་ཀྱི། འདིར་བཤད་པའི་གནས་སྐབས་སུ་ཐོག་མར་རྟེན་བཤད་པ་བདེ་བས། འདི་ལ་བཤད་བྱ་ཁུངས་ཐུབ་ཀྱི་ལུང་འགོད་པ། དེའི་དོན་བཤད་པས་རྣམ་པ་བློ་ཡུལ་དུ་ཤར་བར་བྱ་བ་དང་གཉིས་ལས། དང་པོ་ནི། སྡོམ་འབྱུང་ལས། ཐིག་གི་མཚན་མ་དྲུག་ཅུ་བཞི། །
ཀུན་ཏུ་འཁོར་ལོའི་མཐར་ཐུག་བར། །
ཞེས་ཐིག་སྐུད་ཆ་ཕྲན་དྲུག་ཅུ་རྩ་བཞི་པའི་ཕྱོགས་གསུངས་པ་དང་། ནག་པོ་དཀྱིལ་ཆོག་ལས། ཟུར་བཞི་པ་ལ་སྒོ་བཞི་པ། །
རྟ་བབས་བཞིས་ནི་རྣམ་པར་བརྒྱན། །
དྲྭ་བ་དྲྭ་ཕྱེད་འཕྱང་བས་མཛེས། །
གཡེར་ཁའི་ཕྲེང་བའི་དྲྭ་བ་ཅན། །
མཚམས་ཀྱི་ཆ་ནི་ཐམས་ཅད་དང་། །
སྒོ་ཁྱུད་ཀྱི་ནི་ནང་རྣམས་སུ། །
རྡོ་རྗེ་རིན་ཆེན་གྱིས་སྤྲས་པར། །
ཕྱི་ཡི་དཀྱིལ་འཁོར་ཐིག་གདབ་བོ། །
དེ་ཡི་ནང་དུ་པདྨ་སྟེ། །
པདྨའི་རྒྱབ་ཏུ་འཁོར་ལོ་བྱ། །
འཁོར་ལོ་གཉིས་པོ་དེ་ཡི་རྒྱབ། །
རྡོ་རྗེ་ཕྲེང་བས་བསྐོར་བར་བྱ། །
འཁོར་ལོ་གསུམ་ནི་ཆ་ཆེན་པོར། །
རྡོ་རྗེའི་ཐེག་གིས་བསྐོར་བར་བྱ། །
གེ་སར་དང་ནི་པདྨར་བཅས། །
འདབ་མ་བཅུ་དྲུག་དག་ཏུ་གནས། །
མན་ངག་དག་ནི་ཐོབ་པ་ལས། །
དཀྱིལ་འཁོར་ཐིག་གདབ་ཀུན་ཤེས་ནས། །
སྒོ་ནི་འཁོར་ལོའི་བརྒྱད་ཆ་སྟེ། །
ཁྱམས་ནི་དེ་ཡི་ཕྱེད་དུ་བྱ། །
སྒོ་ཁྱུད་དག་ནི་སྒོ་ཡི་ཚད། །
ལྷ་ཡི་སྣམ་བུ་ཚད་དེ་བཞིན། །
མཚམས་ཀྱི་ཐིག་ནི་བསྐོར་བ་དག །རྟ་བབས་ཀྱི་ནི་གནས་སུ་བཤད། །
བ་དན་དྲིལ་བུ་འོད་ཟེར་གྱིས། །
བརྒྱན་པར་ཐམས་ཅད་ཐིག་གདབ་ཅིང་། །
ལྕགས་རི་མཐར་ཐུག་པ་ཡི་བར། །
རྡོ་རྗེ་ཕྲེང་བས་མངོན་བསྐོར་ཅིང་། །
འོད་ཀྱི་དཀྱིལ་འཁོར་ནང་དུ་ནི། །
རིམ་གཉིས་ཐིག་ནི་གདབ་པར་བྱ། །
ཞེས་དང་། ལྷ་སྟ་གོན་གྱི་སྐབས་སུ། ཨིནྡྲ་ནཱི་ལའི་ས་གཞི་ལ། །
འཁོར་ལོ་གསུམ་གྱི་བདག་ཉིད་བསམ། །
ཞེས་གསུངས་ཤིང་། དེ་དག་གི་དོན། རྗེ་བཙུན་རིན་པོ་ཆེས། དེ་ལ་འཁོར་ལོ་བཞི་ཡི་ས་གཞི་ནི་སྔོན་པོ་ཡིན་ལ། ས་གཞིའི་སྟེང་ནས་ཡར་རྩིབས་ཀྱི་ངོ་བོ་ཅུང་ཟད་ཙམ་འཕགས་པ་ཡིན་ལ། འཁོར་ལོ་སོ་སོའི་མཐོ་དམན་གྱི་ཁྱད་པར་ནི་ལྷ་རྣམས་ཀྱི་པུས་མོའི་ཚད་ཙམ་རེས་འཕགས་པ་ཡིན་ལ། རྡོ་རྗེ་ལ་སོགས་པའི་དཔངས་ནི་ལྷ་དེ་དག་གི་སྐེད་པར་སླེབས་པ་ཡིན་ཞིང་། ཀ་བའི་དཔངས་ནི་དབུའི་སྟེང་ནས་ཡར་ཁྲུ་གང་ཙམ་གྱིས་འཕགས་པ་ཡིན་ལ། སྟེང་གི་ཕུབ་ཀྱིས་ནི་འོག་མའི་ཕུབ་ནོན་པ་སྟེ། བློའི་སྣང་བ་ལ་ཆར་གྱི་ཆུ་ལྟ་བུ་ཡང་གཅིག་གི་སྟེང་དུ་གཅིག་གི་ཆུ་བབས་ནས། དམ་ཚིག་གི་འཁོར་ལོའི་ཕུབ་ཀྱི་འདོད་ཡོན་གྱི་ས་སྟེགས་ཀྱི་ཐད་སོ་ནོན་པ་ཙམ་སྟེ་ཆུའང་འདོད་ཡོན་གྱི་ཕྱི་སོར་འགྲོ་བ་ལྟ་བུའོ། །

དམ་ཚིག་གི་འཁོར་ལོ་ནི་ས་སྟེགས་ལ་ཕེབས་པ་སྟེ། ཁ་དོག་ནི་ཤར་སྔོ་བ། ལྷོ་སེར་བ། ནུབ་དམར་བ། བྱང་ལྗང་བའོ། །
སྒོ་ནི་ས་གཞི་ལ་བྲིས་པ་བཞིན་བརྩིགས་ནས་ཡོད་པར་འདོད་དེ། ཡ་ཕུབ་ནི་སྒོའི་དངོས་གཞི་ཡིན་པའི་ཕྱིར་ཡ་ཕུབ་ཀྱི་རྩིག་པ་ནི་མེད་པར་འདོད་ལ། སྒོ་ཁང་གི་སྟེང་བཀབ་པ་ནི་རྟ་བབས་ཡིན་པས་ཀ་བ་བཞིས་མཐོ་བར་བཏེག་པ། རྩིག་པའི་དངོས་གཞི་དང་། རྟ་བབས་ཀྱིས་སྟེང་ན་ནམ་མཁའ་སྟོང་པ་དང་བཅས་པའོ། །
ཕ་གུ་དང་མདའ་ཡབ་ཀྱི་བར་ན་དྲྭ་ཕྱེད་ཡོད་ལ། མདའ་ཡབ་ཀྱི་སྟེང་ན་ཡར་ལ་པུ་ཤུ་ཞེས་བྱ་བ། རིན་པོ་ཆེའི་དྲྭ་བ་སེང་མ། ནང་ནས་ཕྱིར་མཐོང་བ། མདའ་ཡབ་ཀྱི་དཔངས་དང་མཉམ་པ་ཡོད་དོ། །
འདོད་ཡོན་གྱི་སྣམ་བུའི་སྟེང་ན། ཕྱོགས་རེ་ན་རིག་མའི་ལྷ་མོ་བཞི་བཞི་སྟེ། བཅུ་དྲུག་གིས་ཡོངས་སུ་བསྐོར་བ་ཡིན་ནོ། །
རྩིག་པ་ལྔ་ནི་ཡེ་ཤེས་ཀྱི་རིམ་པས་ནང་ནས། ནག་པོ་དང་། དཀར་པོ་དང་། སེར་པོ་དང་། དམར་པོ་དང་། ལྗང་གུ་རྣམས་ཡིན་ལ། འབྲི་བའི་དུས་སུ་ནི་ནག་པོ་དང་། ལྗང་ཁུ་ནས་བརྩམས་ཏེ། དཀར་པོ་ཕྱི་རོལ་ཏུ་བཏོན་ཡང་། ཕྱོགས་ཀྱི་རིམ་པ་ཡིན་པའི་ཕྱིར་ཉེས་པ་མེད་དོ་ཞེས་གསུངས་པ་རྣམས་སོ། །
གཉིས་པ་ནི། འོག་གཞི་ལོགས་དང་སྟེང་ཐོག་དང་། །
སྒོ་དང་རྟ་བབས་ལྔ་ཡིས་བསྡུས། །
ཞེས་པ་ལྟར་ལྔ་ལས། དང་པོ་འོག་ལ་སྣ་ཚོགས་རྡོ་རྗེ་དང་། །
ཉི་མ་པདྨ་ཁོར་ཡུག་གོ །ཞེས་བཞི་ལས། དང་པོ་སྣ་ཚོགས་རྡོ་རྗེ་ནི་གཞལ་ཡས་ཁང་གནས་པའི་གཞི་སྟེ། ལྟེ་བ་གྲུ་བཞི་པའི་རྒྱར་ཆ་ཆེན་བཅུ་གཉིས་ཡིན་ལ། དེའི་སྟེང་འོག་གི་དཔངས་ནི་ཆ་ཆེན་གཅིག་གོ །དེ་ལས་འཐོན་པའི་ཕྱོགས་བཞིའི་རྭ་ནི་འདིར་སྡོམ་འབྱུང་ལས། རྭ་རྩེ་ནས་རྭ་རྩེའི་བར་ཆ་ཕྲན་དྲུག་ཅུ་རེ་བཞིར་བཤད་པའི་ལུགས་ཡིན་པས། རྭའི་སྲིད་ལ་ཆ་ཆེན་གཉིས་སོ། །
དཔངས་ཚད་ནི་རྭ་དབུས་མའི་རྩ་བ་དང་། རྩེ་མོའི་དཔངས་ཆ་ཕྲན་གཉིས་དབུས་ཀྱི་སྦོམ་སའི་དཔངས་ཆ་ཆེན་གཅིག་སྟེ། གཡས་གཡོན་གཉིས་ཕྱོགས་གཉིས་ཀ་ཡང་ཅུང་ཟད་ཙམ་གྱི་ཕྲ་བ་ཆུ་སྲིན་གྱི་ཁ་ནས་བྱུང་བའོ། །
ཁ་དོག་ནི་ཤར་སྔོན་པོར་བྱས་པའི་ཕྱོགས་མདོག་སྟེ། ལྟེ་བ་ནི་རྒྱ་གར་བ་ཁ་ཅིག་གི་དཀར་པོར་བཤད་པ་ལྟར་ན། ཡུམ་གྱི་རིགས་བདག་གི་དབང་དུ་བྱས་པ་ཡིན་ཀྱང་འདིར་ནི་ཡབ་ཀྱི་དབང་དུ་བྱས་ནས་མཐིང་ནག་དུ་བཞེད་དོ། །
རྭའི་གྲངས་ཕྱོགས་རེ་རེར་གསུམ་གསུམ་སྟེ། བཅུ་གཉིས་སུ་བྱེད་པ་དང་། ཕྱོགས་རེ་རེར་ལྔ་ལྔ་སྟེ་ཉི་ཤུར་བྱེད་པའི་ལུགས་གང་ལྟར་ཡང་འགལ་བ་མེད་དེ། སྔ་མ་ནི་རྟེན་འབྲེལ་ཡན་ལག་བཅུ་གཉིས་རྣམ་པར་དག་པ་དང་། ཕྱི་མ་ནི་འཇིག་ཚོགས་ལ་ལྟ་བའི་རི་བོ་ཉི་ཤུ་དག་པ་མཚོན་པའི་ཕྱིར་རོ། །
རྩེ་མོ་ལྔ་པར་བྱེད་པའི་ཚེ་ན། གཡས་གཡོན་གྱི་རྭ་གཉིས་ཀྱི་གཡས་གཡོན་དུ་ཡང་། དེ་དང་འདྲ་བ་གཉིས་གཉིས་བྱེད་པ་ཡིན་གྱི། སྟེང་རྭ་འོག་རྭ་ཡིན་པར་ནི་མི་བཞེད་དོ། །
གཉིས་པ་ཉི་མ་ནི་སྣ་ཚོགས་རྡོ་རྗེ་གནས་པའི་གཞི་སྟེ། མེ་ཤེལ་གྱི་རང་བཞིན་ཅན་ཁ་དོག་དམར་པོ། དབྱིབས་ཟླུམ་པོ། རྒྱར་ཆ་ཆུང་དྲུག་ཅུ་རེ་བཞིའོ། །
གལ་ཏེ་ཉི་མ་དམར་པོ་ཡིན་ན། བྲི་བྱ་ལ་ཁ་དོག་ལྗང་ཁུར་བྱེད་པ་དང་འགལ་སྙམ་ན། ཉི་མའི་ཁ་དོག་དམར་པོ་ཡིན་ཀྱང་། དེའི་འོག་ན་པདྨ་ཡོད་ལ། དེའི་ལྟེ་བ་ལྗང་གུ་ཡིན་པར་ཨ་བྷྱས་བཤད་པས། དེའི་ཁ་དོག་ཏུ་གྱུར་པ་སྟེ། དཔེར་ན་དར་ལྗང་ཁུའི་སྟེང་དུ་ཤེལ་དམར་པོ་བཞག་པ་ལྟ་བུའོ་ཞེས་བོད་ཀྱི་ཕྲེང་བ་མཁན་པོ་རྣམས་གསུངས་སོ། །
འདི་ཡན་ཆད་མངོན་བྱང་ལས་གཅིག་ཆར་དུ་གྲུབ་པའོ། །

གསུམ་པ་པདྨ་ནི། སྣ་ཚོགས་རྡོ་རྗེ་གནས་པའི་རྟེན་ཏེ། ལྟེ་བའི་ཚད་ཉི་དཀྱིལ་དང་མཉམ་ལ། འདབ་མའི་རྒྱ་ཆ་ཆུང་གཉིས་པར་ཐིག་གི་རིགས་པས་ཤེས་ཤིང་། གྲངས་ནི་ལ་ལི་ཏ་བཛྲས། འདབ་མ་འབུམ་ལྡན་དེ་དབུས་སུ། །
ཞེས་བཤད་ལ། བླ་མ་རྔོག་པ་རྣམས་ཀྱིས། སུམ་ཅུ་སོ་གཉིས་པར་འདོད་ཀྱང་། འདིར་ནི་སྔར་རྟེན་བསྐྱེད་པའི་སྐབས་སུ་བཤད་པ་དེ་ཉིད་ཡིན་པས་འདབ་མ་བརྒྱད་པའོ། །
ཁ་དོག་ནི་སྔར་བཤད་པ་ལྟར་རོ། །
བཞི་པ་ཁོར་ཡུག་ནི། རྡོ་རྭ་མེ་རི་དང་། དུར་ཁྲོད་གཉིས་ལས། བསྒོམ་བྱའི་སྐབས་སུ་བསྐྱེད་ཆོག་ལས་རྟེན་བརྟེན་པ་གྲུབ་པའི་ཚེ་སྲུང་འཁོར་དྲུག་ཆར་ཡང་གྲུབ་པའི་ཚུལ་དང་། དེ་དག་གི་བསྒོམ་ཚུལ་རྣམས་ནི་སྔར་བཤད་ཟིན་ལ། བྲི་བྱའི་སྐབས་སུ་རྡོ་རྗེའི་རྭ་བ་ཆ་ཕྲན་གཉིས་དང་། མེ་རི་ཆ་ཆེན་གཅིག་ལ་ཐམས་ཅད་བསྡུས་ནས་བྲི་བ་ཡིན་གྱི། གཞན་བྲི་བའི་ལུགས་ནི་མེད་དོ། །
དུར་ཁྲོད་ནི་རྡོ་རྗེ་མཁའ་འགྲོའི་དགོངས་པ་སྲུང་འཁོར་གྱི་ཕྱི་རོལ་དུ་ཡོད་པར་རྗེ་བཙུན་བཞེད་དེ། དེ་ཉིད་ལས། རྡོ་རྗེ་རྭ་བའི་ཕྱི་རོལ་དུ། །
ཤིང་སོགས་དུར་ཁྲོད་བརྒྱད་པོ་ཡིན། །
ཞེས་གསུངས་པས་སོ། །
སྡོམ་འབྱུང་གི་དགོངས་པ་རྡོ་རྗེ་རྭ་བའི་ནང་དུ་ཡོད་དེ། དེ་ཉིད་ལས། རྡོ་རྗེ་རྭ་བའི་ནང་དུ་ནི། །
དུར་ཁྲོད་བརྒྱད་ཀྱིས་བརྒྱན་པའོ། །
ཞེས་བཤད་པས་སོ། །
དེ་ལ་ཕྱིས་ཀྱིས་མཁས་པ་དག དེ་ནི་འགྱུར་ཉེས་པ་ཡིན་ཏེ། རྒྱུད་དུ། ཐིག་གི་མཚན་མ་དྲུག་ཅུ་བཞི། །
ཀུན་ཏུ་འཁོར་ལོའི་མཐར་ཐུག་བར། །
ཞེས་ཆ་ཕྲན་དྲུག་ཅུ་རྩ་བཞི་པས་རྡོ་རྗེ་རྭ་བ་ལ་ཐུག་པར་བཤད་པའི་ཕྱིར་དུར་ཁྲོད་ནང་དུ་འོང་ས་མེད་དོ། །
དེས་ན་འགྲེལ་པ་དང་བསྟུན་ནས། འགྱུར་གསར་ལས། རྡོ་རྗེ་རྭ་བ་ནང་དུ་སྟེ། །
དུར་ཁྲོད་བརྒྱད་ཀྱིས་བརྒྱན་པའོ། །
ཞེས་པ་ཉིད་འགྱུར་ལེགས་སོ་ཞེས་བཤད་ཀྱང་། ལུང་དེས་སྔ་མ་ལ་མི་གནོད་དེ། འཁོར་ལོའི་མཐར་ཐུག་བར། །
ཞེས་གསུངས་ཀྱི། རྡོ་རྗེ་རྭ་བ་ཞེས་མ་གསུངས་པས་ཟུར་ཐིག་ནས་བཟུང་བའི་ཟླུམ་སྐོར་ཐོག་མར་གང་འོང་བ་དེ་ཉིད་འཁོར་ལོ་ཡིན་པའི་ཕྱིར་རོ། །
དེས་ན་ནག་པོ་དཀྱིལ་ཆོག་ལས། །
ལྕགས་རིའི་མཐར་ཐུག་པ་ཡི་བར། །
རྡོ་རྗེ་ཕྲེང་བས་མངོན་བསྐོར་ཞིང་། །
འོད་ཀྱི་དཀྱིལ་འཁོར་ནང་དུ་ནི། །
རིམ་གཉིས་ཐིག་ནི་གདབ་པར་བྱ། །
ཞེས་གསུངས་པ་ནི་སྡོམ་འབྱུང་ལྟར། དུར་ཁྲོད་ནང་དུ་འོངས་པའི་ལུགས་སུ་སྣང་སྟེ། ལྕགས་རི་ཐམས་ཅད་ཀྱི་ཕྱི་རོལ་དུ་འབྱུང་བ་ལྟར། རྡོ་རྗེ་རྭ་བའི་ཕྱི་ཐིག་ཟླུམ་ཐིག་ཐམས་ཅད་ཀྱི་ཕྱི་མ་ཡིན་པར་བསྟན་པའི་ཕྱིར་རོ། །
མཁས་པ་བུས་ལུང་དེའི་དོན་ལཱུ་ཧི་པའི་འགྲེལ་པར། སྒོ་མཚམས་མ་བརྒྱད་རྡོ་རྗེ་རྭ་བ་ལ་ཐིམ་པས། ཆུ་ལ་ཆུ་ཐིམ་པའི་ཟེགས་མ་ཕྱིར་འཕྲོས་པ་ལྟར། ཕྱི་རུ་རྡོ་རྗེ་དང་། པདྨ་དང་། འཁོར་ལོའི་རྭ་བ་གསུམ་གྲུབ་པའི་ཕྱི་མ་གཉིས་ཀྱི་ཐིག་ལ། རིམ་གཉིས་ཀྱི་ཐིག་ཞེས་བཞེད་པ་ནི་མི་འཐད་དེ། རྡོ་རྗེའི་རྭ་བ་དང་། འོད་ཕྲེང་གི་བར་རྭ་བ་གཞན་གྱིས་ཆོད་པ་མི་རིགས་པའི་ཕྱིར་རོ། །
དེས་ན། རིམ་གཉིས་ཐིག་ཅེས་པས། རྡོ་རྗེ་ཕྲེང་བས་མངོན་པར་བསྐོར་བའི་ཕྱི་ཐིག་ནང་ཐིག་གཉིས་སྟོན་པ་ལུང་དེའི་དོན་དུ་སྣང་ངོ་། །
མདོར་ན་རྗེ་བཙུན་གྱིས། རྡོ་རྗེ་རྭ་བའི་ནང་དུ་དུར་ཁྲོད་བརྒྱད་བསྒོམ་པ་དང་། ཕྱི་རུ་བསྒོམ་པ་གཉིས་གང་ལྟར་ཡང་རུང་སྟེ། འཁོར་འདས་དབྱེར་མེད་ཡིན་པའི་ཕྱིར་ཞེས་གསུངས་པའི་གནད་ཤེས་ན་མཐའ་གཅིག་པའི་དགག་སྒྲུབ་གང་ཡང་མི་དགོས་པར་སྣང་ངོ་། །

དེ་ལ་དུར་ཁྲོད་ནི་སློབ་དཔོན་གྱི་གཞུང་ལས། དེ་ནས་དུར་ཁྲོད་རྣམ་པར་བཤད་དེ་རྡོ་རྗེ་རྭ་བའི་ནང་དུ་གཡོན་སྐོར་གྱིས་ཕྱོགས་ཐམས་ཅད་དང་དབང་ལྡན་ལ་སོགས་པའི་མཚམས་རྣམས་སུ་བཞི་བཞིར་བརྗོད་པར་བྱ་སྟེ། དྲག་དུ་གཏུམ་པ་དང་། ཚང་ཚིང་འཁྲིགས་པ་དང་། འུར་འུར་འབར་བས་ཁྱབ་པ་དང་། འཇིགས་སུ་རུང་བ་རྣམས་ཤར་ལ་སོགས་པའི་ཕྱོགས་སུ་གཡོན་སྐོར་གྱིས་ལེགས་པར་གནས་སོ། །
དབང་ལྡན་གྱི་མཚམས་སུ་ནི་ཧ་ཧར་དགོད་པའོ། །
བྱིན་ཟའི་མཚམས་སུ་ནི་ནགས་ཚལ་ཕུན་སུམ་ཚོགས་པའོ། །
སྲིན་པོའི་གནས་སུ་ནི་མུན་པ་མི་ཟད་པའོ། །
རླུང་གི་མཚམས་སུ་ནི་ཀི་ལི་ཀི་ལ་སྒྲ་སྒྲོགས་པ་སྟེ། རྡོ་རྗེ་རྭ་བའི་དུར་ཁྲོད་དེ་རྣམས་ནི། འཇིགས་པའི་གཟུགས་ཀྱི་རོ་ལངས་དང་། འབྱུང་པོ་འདུས་པ་ཅེ་སྤྱང་གི་སྒྲ་སྒྲོགས་པའོ། །
རིམ་པ་དེ་ལྟར་གནས་པའི་དུར་ཁྲོད་བརྒྱད་པོ་དེར་ཤིང་དང་། ཕྱོགས་སྐྱོང་བ་དང་། ཀླུའི་དབང་པོ་དང་། སྤྲིན་གྱི་དབང་པོ་རྣམས་ལས། ཤི་རི་ར་དང་། ཨ་ཤྭ་ཐཱ་དང་། ཀ་ཀོ་ལ་དང་། ཙུན་དྷའི་ཤིང་སྟེ་ཤར་ལ་སོགས་པའོ། །
ཁ་ཏ་ཀ་དང་། ཀ་ར་ན་ཙ་པ་དང་། ལ་ཏ་པ་ར་ཀ་ཏི་དང་། པ་ཏི་པའོ། །
དེ་བཞིན་དུ་དབང་པོ་དང་། སྦྱིན་བདག་དང་། ཀླུའི་དབང་པོ་དང་། གཤིན་རྗེ་དང་། དབང་ལྡན་དང་། བྱིན་ཟ་དང་། སྲིན་པོའི་དབང་པོ་དང་། རླུང་བདག་གོ །དེ་བཞིན་དུ་ནོར་རྒྱས་དང་། འཇོག་པོ་དང་། སྟོབས་ཀྱི་རྒྱུ་དང་། པདྨ་དང་། དེ་བཞིན་དུ་པདྨ་ཆེན་པོ་དང་། ཧུ་ལུནྜ་དང་། རིགས་ལྡན་དང་། དུང་སྐྱོང་ངོ་། །
དེ་བཞིན་དུ་སྒྲ་གྲག་དང་། སྨུགས་པ་དང་། མུན་པ་ཅན་དང་། ཀུན་ཏུ་འཁྱིལ་དང་། འཁྲིགས་པ་དང་། གང་བ་དང་། འབབ་པ་དང་། དྲག་པོའི་སྤྲིན་གྱི་བདག་པོ་སྟེ། དེ་རྣམས་དེ་བཞིན་དུ་བསམས་ནས་ཞེས་གསུངས་ཏེ། དུར་ཁྲོད་ཀྱི་གཞུང་འདི་དག་ལཱུ་ཧི་པའི་གཞུང་ན་མེད་ཀྱང་། རྗེ་བཙུན་ནཱ་རོ་པས་ཁ་བསྐང་བ་ཡིན་པར་རྗེ་བཙུན་གསུངས་ཏེ། ཕམ་འཐིང་པའི་སློབ་མ་རྣམས་ཀྱི་རྒྱ་དཔེ་ལ་ཡང་འདི་དག་ཡོད་པ་དང་། མེད་པ་གཉིས་ཡོད་པར་གྲག་གོ །གཉིས་པ་ནི། ལོགས་ལ་རྩིག་པ་ཕ་གུ་དང་། །
དྲྭ་ཕྱེད་མདའ་ཡབ་པུ་ཤུའོ། །
ཞེས་པ་ལྟར་ལྔ་ལས། དང་པོ་རྩིག་པ་ནི། སྔར་གྱི་སྣ་ཚོགས་རྡོ་རྗེའི་སྟེང་དུ། ཆ་ཆེན་བཅུ་གཉིས་མཉམ་པར་བགོས་པའི་དབུས་ནས་བགྲངས་པའི་ཆ་ཆེན་ལྔ་པ་ལ་དབུས་དོར་མཐའ་གཉིས་གདབ་པའི་མཐའ་ནང་མ་ནི་རྩིག་པའི་ས་ཡིན་པས། དེའི་རྒྱ་ནི་ཐིག་ན་ཇི་ལྟར་ཡོད་པ་བཞིན་ཡིན་ལ། ཆུར་ནི་ཕྱོགས་བཞི་ཆར་ལ་སྒོའི་བུག་པའི་ཐད་དུ། སྒོ་ལོགས་ནས་སྒོ་ལོགས་ཀྱི་བར་རྒྱུན་ཆགས་སུ་སོང་བ་དང་། སྒོའི་སྟེང་གི་ཐད་དུ་ནི་ཕྱོགས་མཐའ་དག་ཏུ་རྒྱུན་ཆགས་སུ་སོང་བའོ། །
དཔངས་ནི་ནོར་བུ་རྒྱས་པའི་གཞལ་མེད་ཁང་ཤིན་ཏུ་རབ་ཏུ་གནས་པའི་གསང་བ་དམ་པའི་གསང་བའི་ཆོ་ག་ཞིབ་མོའི་རྒྱལ་པོ་ལས། འཕངས་སུ་དཔག་ཚད་གསུམ་ཡོད་པ། རྒྱར་དཔག་ཚད་ལྔ་ཡོད་པ་ཞེས་གསུངས་པས། ཤར་ནུབ་ཏུ་ཆ་ཆེན་བརྒྱད། ཆ་ཕྲན་སུམ་ཅུ་སོ་གཉིས་ཡོད་པ་དེ་ཉིད་དུམ་བུ་ལྔར་བགོས་པའི་དུམ་བུ་རེ་རེ་ནི་དཔག་ཚད་རེ་རེར་བྱས་པས་འདིར་དཔག་ཚད་རེ་ལ་ཆ་ཕྲན་དྲུག་རེ་དང་། ཆ་ཕྲན་གཅིག་གི་ཆ་གཉིས་རེ་ཐོབ་སྟེ། དེ་ལྟར་ན་རྒྱར་དཔག་ཚད་ལྔ་ཞེས་པའི་དོན་ཏོ། །
དཔངས་སུ་དཔག་ཚད་གསུམ་ནི་གྲུ་བཞི་པའི་ཐོག་མན་ཆད་ཀྱི་དཔངས་ཡིན་པས་ཆ་ཕྲན་བཅུ་དགུ་དང་། ཆ་ཕྲན་གཅིག་གི་ལྔ་ཆ་སྟེ། མདོར་ན་རྩིག་པའི་དཔངས་ཆ་ཆེན་བཞི། ཕ་གུ་ལ་ཆ་ཕྲན་གཅིག དྲྭ་ཕྱེད་ལ་ཆ་ཕྲན་གཉིས། གསེར་གྱི་སྐ་རགས་ལ་ཆ་ཕྲན་གཅིག་གི་ལྔ་ཆ་སྟེ། འདི་མན་ཆད་དཔག་ཚད་གསུམ་ཡིན་ལ། སྐ་རགས་དང་ནང་གི་གདུང་དཔངས་མཉམ་པའི་སྟེང་ནས་ཐོག་འབུབས་པ་ཡིན་ནོ། །

དེ་ལ་རྩིག་པ་ལྔ་ནི། རྗེ་བཙུན་གྱིས། ཡེ་ཤེས་ཀྱི་རིམ་པ་དང་། ཕྱོགས་ཀྱི་རིམ་པ་གཉིས་གསུངས་པ་བསྒོམ་པ་དང་། བྲི་བའི་གནས་སྐབས་སོ་སོར་སྦྱར་བར་བྱའོ། །
གཉིས་པ་ཕ་གུ་ནི། སློབ་དཔོན་ཤྲདྡྷས། འགྲམ་རྒྱབ་རིན་ཆེན་ཕ་གུ་སྟེ། །
ཆ་ཆུང་གཅིག་གི་ཚད་དུ་བྱ། །
ཞེས་གསུངས་པས། དཔངས་སུ་ཆ་ཆུང་གཅིག་ཡིན་ལ། རྒྱར་ནི་རྩིག་པ་ལས་ཆ་ཆུང་ཕྱེད་ཀྱིས་འཕྱར་དུ་ཡོད་པར་ཡོ་ག་པའི་བླ་མ་རྣམས་བཞེད་དོ། །
ཁ་དོག་ནི་ཨ་བྷྱས། རྩིག་པ་ལྔ་ཕྱི་ནང་སྦྲག་པར་འདོད་པའི་ལུགས་ལ་ཁ་དོག་དམར་པོ་དང་། བརྩེགས་པར་འདོད་པའི་ལུགས་ལ་རྩིག་པ་དང་པོའི་ཁ་དོག་ཏུ་འདོད་ཀྱང་། ཤྲདྡྷ་ནས་བརྒྱུད་པའི་མན་ངག་ལས་གཞི་སེར་པོར་བཤད་པས། གསེར་གྱི་རང་བཞིན་ཟུར་གསུམ་དང་། གྲུ་བཞི་དང་། ཟླུམ་པོའི་དབྱིབས་ཀྱི་རིན་པོ་ཆེའི་ཕྲས་སྤྲས་པའོ། །
གསུམ་པ་དྲྭ་ཕྱེད་ནི། ཕ་གུའི་སྟེང་དུ་ཆ་ཕྲན་གཉིས་ཀྱི་གཞི་ནག་པོར་བཤད་པ་ནི་བར་སྟོང་གི་དོན་ཡིན་པས། སྟོང་པའི་རང་བཞིན་ལ་བར་སྐབས་སུ་རིན་པོ་ཆེའི་བྲེ་ཕུལ་བཞི། སྟེང་འོག་ཏུ་བརྩེགས་པ་རེ་རེའི་དཔངས་ལ་ཆ་ཕྲན་ཕྱེད་ཡོད་ཅིང་། རྒྱར་ནི་བྲེ་ཕུལ་འོག་མ་ལ་ཆ་ཕྲན་གཅིག གོང་མ་རྣམས་ཆ་ཕྲན་ཕྱེད་ཕྱེད་ཀྱིས་རྒྱ་ཆེ་བར་གྱུར་པའོ། །
དེའི་སྟེང་དུ་གསེར་གྱི་སྐ་རགས་ནི་དོན་གསེར་གྱི་གདུང་ལེབ་སྟེ། དཔངས་སུ་ཐིག་སྐུད་གང་ལས་མེད་པས་ཆ་ཕྲན་གཅིག་གི་ལྔ་ཆ་ཡིན་ལ། རྒྱར་བྲེ་ཕུལ་གོང་མ་དང་མཉམ་པའོ། །
དེའི་ཕྱི་ངོས་སུ་ཆུ་སྲིན་མ་ཀ་རའི་ཁ་ནས་བྱུང་བའི་དྲྭ་བ་དང་། དྲྭ་བ་ཕྱེད་པ་འཕྱང་བ་སྟེ། དེ་ལ་སློབ་དཔོན་ཤཱཀྱ་བཤེས་གཉེན་གྱིས། དྲྭ་བ་ནི་མུ་ཏིག་གི་ཆུན་འཕྱང་སྟེ། མཆོག་དབུས་ན་ཡོད་པའོ། །
དྲྭ་བ་ཕྱེད་པ་ནི་མཆོག་མཐའ་ན་ཡོད་པའོ། །
ཞེས་དང་། སློབ་དཔོན་དཔལ་འབྲས་རྡོ་རྗེས། མུ་ཏིག་གི་ཆུན་འཕྱང་དབུས་ན་ནོར་བུས་མཛེས་པ་ལ་ནི་དྲྭ་བ་ཞེས་བྱ་ལ། དབུས་ན་རྒྱན་མེད་པ་ལ་ནི་དྲྭ་བ་ཕྱེད་པ་ཞེས་བྱའོ་ཞེས་གསུངས་པ་ལྟར་རོ། །
བཞི་པ་མདའ་ཡབ་ནི་གསེར་གྱི་སྐ་རགས་དང་། ནང་གི་གདུང་མཉམ་པོར་བྱས་པའི་སྟེང་ནས་ཐོག་ཕུབ་པའི་ཕྱམ་གྱི་བྱ་འདབ་འོག་གི་འདོད་སྣམ་དང་ཐད་མཉམ་པོར་ཡོད་པའི་མཐའ་སྐོར་ལ་རིན་པོ་ཆེའི་མདའ་ཡབ་ཐུར་དུ་འཕྱང་བ་སྟེ། འདི་ལ་རྣམ་པ་འདི་ལྟར་ཡིན་གཞུང་རྣམས་ནས་བཤད་པ་མི་སྣང་ཡང་བླ་མ་གོང་མ་རྣམས་ཀྱི་མཐོང་བ་བརྒྱུད་པའི་ཕྱག་བཞེས་ཀྱིས། མཆུ་མེད་པའི་སྤྱི་བླུགས་མགོ་མཇུག་བཟློག་པ་ལྟ་བུའམ། རུས་རྒྱན་རྙིང་པའི་ཟ་ར་ཚགས་ཀྱི་སྣེ་མོའི་རྣམ་པ་ཅན་དུ་བཞེད་དེ། རྒྱ་གར་དང་བལ་པོར་བྲིས་པའི་ཐང་སྐུ་རྙིང་པ་ལ་བྲིས་པ་དང་མཐུན་པར་སྣང་ངོ་། །
ཞེས་བླ་མ་དག་གསུང་ངོ་། །
ལྔ་པ་པུ་ཤུ་ནི་མདའ་ཡབ་ཀྱི་སྟེང་གི་ཐད་དུ་གྱེན་དུ་འགྲེང་བའི་ཚུལ་གྱིས་གནས་པ་སྟེ། དབྱིབས་ནི་རྗེ་བཙུན་དང་། འཕགས་པ་རིན་པོ་ཆེས་དྲྭ་མིག་གསེང་མའི་པུ་ཤུ་ཞེས་གསུངས་ཏེ། པུ་ཤུའི་རྣམ་པ་ཆ་ཕྲན་གཉིས་པ་ཁོར་ཡུག་ཏུ་ཡོད་པ་ལ་དྲྭ་མིག་གི་ནང་དུ་རིན་པོ་ཆེ་མིག་གསུམ་པ་ཡོད་པའོ། །
འདིར་ཨ་བྷྱས་འོག་ཏུ་འཕྱང་བ་ལ་ཤར་བུ་དང་། སྟེང་དུ་བརྩེགས་པ་ལ་མདའ་ཡབ་ཀྱི་ཐ་སྙད་མཛད་ཅིང་། དབྱིབས་ཀྱང་པདྨ་འདབ་མ་ཕྱེད་པའི་དབྱིབས་ཅན་དུ་བཞེད་དོ། །
གསུམ་པ་ནི། སྟེང་ཐོག་ཀ་བ་ཤིང་བརྩེགས་དང་། །
གདུང་དང་ཐོག་ཕུབ་རིམ་པ་དྲུག །ཞེས་པ་ལྟར་བཞི་ལས། ཀ་བ་ནི་འདིར་འཁོར་ལོ་གོང་མ་བཞི་པོ་རེ་རེ་ལ་བརྒྱད་བརྒྱད་གསུངས་པས་སུམ་ཅུ་རྩ་གཉིས་སོ། །

ཤིང་བརྩེགས་ཀྱང་དེའི་རིགས་པས་སུམ་ཅུ་རྩ་གཉིས་སོ། །
གདུང་ནི་ཟླུམ་པོ་བཞི་དང་། ཐལ་གདུང་མིག་མངས་རིས་སུ་བྲིས་པ་རྣམས་སོ། །
བཞི་པ་ཐོག་ཕུབ་རིམ་པ་དྲུག་ལས། ཐོག་ཕུབ་དང་པོ་ནི་ནག་པོ་དཀྱིལ་ཆོག་ལས། ཨིནྡྲ་ནཱི་ལའི་ས་གཞི་ལ། །
འཁོར་ལོ་གསུམ་གྱི་བདག་ཉིད་བསམ། །
ཞེས་དང་། རྗེ་བཙུན་གྱིས། འཁོར་ལོ་ཐམས་ཅད་ཀྱི་ས་གཞི་ནི་སྔོན་པོ་ཡིན་ལ་ཞེས་གསུངས་པའི་དོན། རྩིག་པའི་ནང་དུ་རྒྱར་ཆ་ཆེན་གཅིག་པ། དཔངས་སུ་ཆ་ཕྲན་གཅིག་ཡོད་པའི་ལྷ་སྣམ་གྲུ་བཞི་པ་ཕྱོགས་མདོག་ཅན་ནི་དམ་ཚིག་གི་འཁོར་ལོ་ཡིན་ལ། དེའི་དབུས་ཀྱི་ཆ་ཆེན་དྲུག་སྔོན་པོར་བྱེད་པ་ནི། ཨིནྡྲ་ནཱི་ལའི་ས་གཞི་ཡིན་ཅིང་། དེའི་དཔངས་གཞུང་ལས་དངོས་སུ་མ་བཤད་ཀྱང་། སྐུ་འཁོར་གྱི་གདུང་དང་། ཕྱིའི་གསེར་གྱི་གདུང་ལེབ་མཉམ་པོར་འོང་དགོས་པའི་རིགས་པས་ཆ་ཕྲན་ཕྱེད་དང་དགུའོ། །
དེའི་སྟེང་དུ་སྐུའི་འཁོར་ལོ་དཀར་པོ་ལྟེ་བའི་རྒྱར་ཆ་ཆེན་ལྔ་ལ་ཆ་ཕྲན་གཅིག་གིས་མ་ཆོགས་པ། དཔངས་ཆ་ཕྲན་གཉིས། དེའི་སྐེད་པར་རྩིབས་ཀྱི་དཔངས་ཆ་ཕྲན་གཅིག ཞེང་ལ་ཆ་ཕྲན་གཉིས་ཡོད་པས་བསྐོར་བ་ནི། རྗེ་བཙུན་གྱིས། ས་གཞིའི་སྟེང་དུ་རྩིབས་ཀྱི་ངོ་བོ་ཡར་ལ་ཅུང་ཟད་འཕགས་པ་ཡིན་ལ། རྩིབས་སོ་སོའི་མཐོ་དམན་གྱི་ཚད་ནི། ལྷ་སོ་སོའི་པུས་མོར་སླེབ་པ་ཙམ་ཡིན་ཅིང་ཞེས་པའི་དོན་ཏོ། །
རྩིབ་ཀྱི་རྩེ་མོར་མུ་ཁྱུད་ཆ་ཕྲན་ཕྱེད་ཀྱིས་བསྐོར་བའི་སྟེང་དུ་རྭ་བ་དཔངས་སུ་ཆ་ཕྲན་གཉིས་པས་བསྐོར་བ་ནི། རྭ་བའི་ཚད་ལྷ་སོ་སོའི་སྐེད་པར་སླེབ་པ་ཞེས་གསུངས་པའི་དོན་ནོ། །
ཨིནྡྲ་ནཱི་ལའི་ས་གཞིར། རྩིབས་བརྒྱད་ཀྱི་བར་མཚམས་སུ། རྭ་བ་དང་མཉམ་པའི་ཀ་རྟེན་བཙུགས་ནས། དེའི་སྟེང་དུ་ཀ་བ་ཆ་ཕྲན་ལྔ་པ་རེ་རེ་འཛུགས་པ་ནི། ཀ་བའི་ཚད་ལྷ་སོ་སོའི་དབུའི་སྟེང་ནས་ཡར་ཁྲུ་གང་འཕགས་པ་ཞེས་པའི་དོན་ཏོ། །
དེ་དག་གི་སྟེང་དུ་ཤིང་བརྩེགས་ཆ་ཕྲན་གཅིག་དང་ཆ་ཕྲན་གཅིག་གི་ལྔ་ཆ་གཅིག དེའི་སྟེང་དུ་གདུང་ཟླུམ་པོ་ཆ་ཕྲན་གཅིག་ཡོད་པས་བསྐོར་ཏེ། དེ་དང་ཕྱིའི་གསེར་གྱི་གདུང་ལེབ་ཐད་མཉམ་པའི་སྟེང་དུ། ཕྱམ་བཏང་ནས་ཐོག་ཕུབ་སྟེ། གསེར་གྱི་གདུང་ལེབ་ཀྱི་ཕྱིར་བྱ་འདབ་ཆ་ཕྲན་གཉིས་འཕྱར་བའི་འོག་ཕྱོགས་སུ་རིལ་བ་སྤྱི་བླུགས་མཆུ་བཅད་པ་ཐུར་དུ་བསྒྲིགས་པ་ལྟ་བུའི་མདའ་ཡབ་ཆ་ཕྲན་གཉིས་དང་། སྟེང་དུ་རིན་པོ་ཆེའི་དྲྭ་མིག་གསེང་མའི་པུ་ཤུ་ཆ་ཕྲན་གཉིས་པས་བསྐོར་བ་ལ། གོས་དང་། འཕན་དང་། མེ་ཏོག་གི་ཕྲེང་བ་དང་། ཟླ་བ་རླུང་གིས་བསྐྱོད་པ་ལ་སོགས་པའི་རྒྱན་དུ་མས་བསྐོར་བ་ནི། དམ་ཚིག་གི་འཁོར་ལོའི་ཐོག་ཕུབ་ཡིན་ལ། འདིའི་དྲྭ་བ་དང་། ཀ་བ་དང་། གདུང་རྣམས་ནི། སྐུ་འཁོར་གྱི་ཡིན་པས། འཁོར་ལོས་མཚན་པར་བྱའོ། །
ཐོག་ཕུབ་གཉིས་པ་ནི་སྐུ་འཁོར་གྱི་ལྟེ་བའི་སྟེང་དུ། གསུང་འཁོར་དམར་པོ། ལྟེ་བའི་རྒྱར་ཆ་ཆེན་ཕྱེད་དང་བཞི། དཔངས་སྔ་མ་དང་འདྲ་བ་ལ། ལྟེ་བའི་སྐེད་པར་རྩིབས་དང་མུ་ཁྱུད། རྒྱ་དཔངས་སྔ་མ་དང་འདྲ། མུ་ཁྱུད་ཀྱི་སྟེང་དུ་རྭ་བ་དང་། ཀ་བའི་དཔངས་ཡང་སྔ་མ་དང་འདྲ་ཞིང་། དེའི་སྟེང་དུ་ཤིང་བརྩེགས་ཆ་ཕྲན་རེ་རེའི་སྟེང་དུ་གདུང་ཟླུམ་ཆ་ཕྲན་གཅིག་པ་བཀོད་དོ། །
ཡང་སྐུ་འཁོར་གྱི་གདུང་ཟླུམ་གྱི་སྟེང་དུ། རྩིག་པ་དཔངས་སུ་ཆ་ཕྲན་གཅིག ཕ་གུ་དང་། དྲྭ་ཕྱེད་དང་། གསེར་གྱི་གདུང་ལེབ་ཟླུམ་པོ་གསུམ་ཆར་ལ་དཔངས་སུ་ཆ་ཕྲན་གཅིག་བྱས་པ་དང་། ནང་གི་གདུང་ཟླུམ་མཉམ་པའི་སྟེང་དུ། ཐོག་ཕུབ་སྟེ། འདིའི་ཐོག་ནི་སྐུ་འཁོར་གྱི་ཡིན་པས་འཁོར་ལོས་མཚན་པ་དང་། རྭ་བ་སོགས་ནི་གསུང་འཁོར་གྱི་ཡིན་པས་པདྨས་མཚན་པར་བྱའོ། །

ཐོག་ཕུབ་གསུམ་པ་ནི་གསུང་འཁོར་གྱི་ལྟེ་བའི་སྟེང་དུ། ཐུགས་ཀྱི་འཁོར་ལོ་སྔོན་པོ། ལྟེ་བའི་རྒྱར་ཆ་ཆེན་གཉིས་དང་། ཆ་ཕྲན་གཅིག དཔངས་ཚད་སྔ་མ་དང་འདྲ། དེའི་སྐེད་པར། རྩིབས་དང་། མུ་ཁྱུད་དང་། རྒྱ་དཔངས་སྔ་མ་དང་འདྲ་བའི་མུ་ཁྱུད་ཀྱི་སྟེང་དུ། རྭ་བ་དང་། ཀ་བ་དང་། ཤིང་བརྩེགས་དང་། གདུང་ཟླུམ་རྣམས་ཀྱང་ཚད་སྔ་མ་བཞིན་དུ་བྱའོ། །
ཡང་གསུང་འཁོར་གྱི་གདུང་ཟླུམ་གྱི་སྟེང་དུ། རྩིག་པ་ཆ་ཕྲན་གཅིག ཕ་གུ་དྲྭ་ཕྱེད། གདུང་ལེབ་གསུམ་ལ་ཆ་ཕྲན་གཅིག་སྟེ། དེ་དང་ནང་གི་གདུང་ཟླུམ་ཐད་མཉམ་པའི་སྟེང་དུ་ཐོག་ཕུབ་པ་ནི་གསུང་འཁོར་གྱི་ཡིན་པས། པདྨས་མཚན་པ་བྱ་ལ། རྭ་བ་སོགས་ནི་ཐུགས་འཁོར་གྱི་ཡིན་པས་རྡོ་རྗེས་མཚན་པར་བྱའོ། །
ཐོག་ཕུབ་བཞི་པ་ནི། ཐུགས་འཁོར་གྱི་ལྟེ་བའི་སྟེང་དུ། སྣ་ཚོགས་པདྨ་ཡུ་བ་དང་ལྟེ་བའི་རྒྱར་ཆ་ཆེན་གཅིག་པ་ཡུ་བའི་དཔངས་ལ་ཆ་ཕྲན་ཕྱེད་ཡོད་པའི་སྟེང་དུ་འདབ་མ་རྒྱ་དཔངས་སྔར་གྱི་རྩིབས་དང་འདྲ་བའི་རྩེ་མོར་མུ་ཁྱུད་ཆ་ཕྲན་ཕྱེད་པའི་སྟེང་དུ། རྭ་བ་དང་། ཀ་བ་དང་། ཤིང་བརྩེགས་དང་། གདུང་ཟླུམ་རྣམས་སྔ་མ་དང་ཚད་མཉམ་པའོ། །
ཡང་ཐུགས་འཁོར་གྱི་གདུང་གི་སྟེང་དུ་རྩིགས་པ་ནས་གདུང་ལེབ་ཀྱི་བར། སྔ་མ་ལྟ་བུ་བྱས་པ་ཐད་མཉམ་པའི་སྟེང་དུ་ཐོག་ཕུབ་པ་ནི། ཐུགས་འཁོར་གྱི་ཡིན་པས། རྡོ་རྗེས་མཚན་པ་བྱ་ལ། རྭ་བ་སོགས་ནི་བདེ་ཆེན་གྱི་འཁོར་ལོའི་ཡིན་པས་གྲི་གུག་གིས་མཚན་པ་བྱའོ། །
ཐོག་ཕུབ་ལྔ་པ་ནི་བདེ་ཆེན་འཁོར་ལོའི་གདུང་ཟླུམ་གྱི་སྟེང་དུ་རྩིག་པ་ཆ་ཕྲན་ཕྱེད་དང་གཉིས་ལ། ལྔ་ཆ་གཅིག་གིས་མ་ཆོགས་པ། དེའི་སྟེང་དུ་ཕ་གུ། དྲྭ་ཕྱེད། གདུང་ལེབ་གསུམ་ལ་ཆ་ཕྲན་ཕྱེད་དང་གཉིས་བྱས་པའི་སྟེང་དུ་ཐལ་གདུང་བཞི། མིག་མངས་རིས་སུ་བྲིས་པའི་དཔངས་ལ་ཆ་ཕྲན་གཅིག དེའི་རེ་མིག་བརྒྱད་ཕུབ་པ་ནི། བདེ་ཆེན་འཁོར་ལོའི་ཐོག་ཕུབ་ཡིན་ནོ། །
ཐོག་ཕུབ་དྲུག་པ་ནི། དེའི་དབུས་ཀྱི་གདུང་གྲུ་བཞིའི་སྟེང་དུ། རྩིག་པ་ཆ་ཕྲན་ཕྱེད་དང་གཉིས། དེའི་སྟེང་དུ་དྲྭ་ཕྱེད་ཕ་གུ་གསེར་གྱི་གདུང་ལེབ་རྣམས་ལ་ཆ་ཕྲན་ཕྱེད་དང་གཉིས་བྱས་པའི་སྟེང་དུ། ཐོག་གྲུ་བཞིར་ཕུབ་པ་ནི་གཙོ་བོའི་ཐོག་ཕུབ་སྟེ། རྡོ་རྗེ་ནོར་བུ་རིན་པོ་ཆེ་ཆ་ཆེན་གཅིག་པའི་ཏོག་གིས་སྤྲས་པའོ། །
ཐོག་ཕུབ་གོང་མ་རྣམས་ལ་ཡང་། བྱ་འདབ་དང་། མདའ་ཡབ་དང་། པུ་ཤུ་རྣམས་ཀྱང་། ཇི་ལྟར་འཚམས་པ་བྱ་ཞིང་། གདུགས་དང་རྒྱལ་མཚན་ལ་སོགས་པའི་རྒྱན་སྣ་ཚོགས་ཀྱིས་སྤྲས་པར་བྱའོ། །
ཡང་ཀ་བ་རྣམས་ཀྱི་ཕྱི་སོ་དང་། རྭ་བ་རྣམས་ཕྱི་སོ་མཉམ་པོར་བྱས་པའི་ཀ་བའི་བར་མཚམས་སུ་རྭ་བས་བསྐོར་བ་འབྱུང་ཞིང་། ཀ་བའི་ཐད་དུ་ཀ་གདན་རང་རང་གི་འོག་མའི་ལྟེ་བའི་ཐད་དུ་འཛུགས་པ་ཡང་ཐམས་ཅད་ལ་འདྲ་འོ། །
འདིའི་ཐོག་གོང་མ་ནས་སྣ་ཚོགས་རྡོ་རྗེའི་ལྟེ་བའི་བར་དང་། རྩིག་པའི་ནང་ངོས་ཀྱི་རྒྱ་མཉམ་པ་ནི་ལུས་མི་མཉམ་པ་མེད་པ་རྣམ་པར་དག་པ་མཚོན་ལ། འཁོར་ལོ་སོ་སོའི་ལྟེ་བ་སོགས་ཀྱི་གཅོད་ཚུལ་ནི། རྗེ་བཙུན་གྱིས་ནག་པོ་དཀྱིལ་ཆོག་ལས། ཕྱིའི་དཀྱིལ་འཁོར་གྱི་དབྱིབས་ནི་དཀྱིལ་འཁོར་གཞན་དང་མཐུན་ནོ། །
ནང་མ་ཆ་ཆེན་བཞི་གནས་པ་ལས། ཆ་ཆེན་དང་པོ་གཅིག་བདེ་ཆེན་འཁོར་ལོ་ལ་བཏང་སྟེ། དེ་ཡི་ཡང་ཕྱེད་ལྟེ་བ་ལ། ཕྱེད་འདབ་མ་ལ། དེ་ནས་ཆ་ཆེན་གཉིས་ལ་ཐག་པ་བརྐྱང་བ་ཆ་གསུམ་མཉམ་དུ་བྱས་ལ། དབུས་སུ་ཕུར་བུ་བཏབ་ལ། དེ་ལ་སྲད་བུ་སྲ་བ་ཉིས་ལྟབ་ཏུ་བྱས་ལ། རྡོ་རྒྱུས་ལ་སོགས་པས་འཁོར་ལོ་རེ་བསྐོར། དེ་ནས་རང་རང་གི་གནས་ཀྱི་ནང་དུ་པན་རེག་གི་ཕྱེད་ཚད་ཙམ་རེ་བསྐོར་ལ། ལྟེ་བའི་གེ་སར་དང་། གྲི་གུག་ལ་སོགས་པའི་རྭ་བ་བྱའོ། །

རྡོ་རྒྱུས་ལ་སོགས་པས་པདྨ་འཁོར་ལོའི་རྩིབས་དང་། རྐང་པའི་རི་མོ་བྲིའོ། །
ཆ་ཆེན་གཅིག་དམ་ཚིག་གི་འཁོར་ལོ་སྟེ་ལྷ་སྣམ་ལ་བཞག་གོ །སྤྱོད་པ་བ་ཉིད་ཀྱི་དགོངས་པའོ་ཞེས་གསུངས་པའི་དོན་ཏེ། བདེ་ཆེན་འཁོར་ལོའི་ནང་དུ་པན་རེག་གི་ཕྱེད་ཚད་བསྐོར་རྒྱུ་མེད་པས་དེ་ཉིད་ཕྱི་ནས་བསྐོར་ཏེ། ལྷག་མ་ཆ་ཕྲན་ཕྱེད་དང་བརྒྱད་ལ་དུམ་བུ་གསུམ་དུ་བྱས་ནས་བསྐོར་བའི་ཚེ་ཇི་ལྟ་བ་བཞིན་འགྲིག་པའོ། །
ཡང་དཱ་རི་ཀ་པས། ཚངས་པའི་ཐིག་གི་ངོས་དེ་རུ། །
རེ་རེ་ལྔར་བྱ་ཉི་ཤུ་གདབ། །
ཕོ་བྲང་ལ་གཉིས་གེ་སར་གཅིག །གསུམ་གསུམ་གྱི་ནི་འཁོར་ལོ་རྣམས། །
ཀ་བ་རྡོ་རྗེ་གྲི་གུག་ཕྲེང་། །
པདྨ་འཁོར་ལོ་རེ་རེ་བྱ། །
གཅིག་གིས་ཕྱི་ཡི་ཁྱམས་ཡིན་ཏེ། །
ཞེས་གསུངས་པ་ལྟར་གཅོད་ན་ཡང་། དཔངས་ཚད་ནི་སྔ་མ་ལས་མ་འདས་སོ། །
ཕྱིའི་རྩིག་པའི་རྩ་བར་འདོད་ཡོན་གྱི་སྣམ་བུ་ཞེས་ཀྱང་བྱ། ཁྱམས་ཞེས་ཀྱང་བྱ་བ་ཁ་དོག་དམར་པོ། རྒྱ་དཔངས་ཆ་ཕྲན་གཉིས་པ། དཀྱུས་སུ་སྒོ་ཁྱུད་ཀྱི་རྒྱབ་ནས། གཅིག་ཤོས་ཀྱི་སྒོ་ཁྱུད་ཀྱི་རྒྱབ་ཀྱི་བར་དུ་སོང་བའི་སྟེང་དུ། རིག་མ་བཅུ་དྲུག་ཕྱོགས་རེ་རེར་བཞི་བཞི་སྟེ། ཐམས་ཅད་ཀྱང་འཛུམ་པའི་བཞིན་ལ་མཛེས་པའི་རྒྱན་དང་ལྡན་པ་རྣམས་ལག་ན་རང་རང་གི་མཆོད་རྫས་འཛིན་པ་ཞལ་ནང་དུ་བལྟས་ནས་བཅོམ་ལྡན་འདས་ལ་མཆོད་པ་འབུལ་བའོ། །
བཞི་པ་སྒོ་ལ། དརྤན་གྱིས་སྒོ་ཆེ་བ་ལ་དཔངས་སུ་ཆ་ཆེན་གསུམ་དང་། ཆུང་བ་ལ་དཔངས་སུ་ཆ་ཆེན་གཉིས་ཡོད་པར་གསུངས་པ་ལས། འདིར་རྟ་བབས་དཔངས་སུ་སྒོ་ཚད་གཅིག་མའི་ཚེ། ཕྱི་མ་ཉིད་ཁས་ལེན་དགོས་པས། རྩིག་པའི་དཀྱིལ་དུ་རྒྱར་ཆ་ཆེན་གཅིག་པ། དཔངས་སུ་ཆ་ཆེན་གཉིས་པ་བཅད་པའི་སྒོའི་བུག་པ་བྱས་ནས། གཡས་གཡོན་གྱི་རྩིག་པ་ལྔ་ཆར་གྱི་རྒྱུན་མདུན་ཕྱོགས་སུ་ཆ་ཆེན་གཅིག་སོང་བ་ནི་སྒོ་ཁྱུད། དེ་ནས་གཡས་གཡོན་དུ་ནང་ངོས་ཀྱི་ཆ་ཕྲན་གཉིས་གཉིས་སོང་བ་ནི་སྒོ་འགྲམ། དེ་ནས་མདུན་ཕྱོགས་སུ་ནང་ངོས་ཀྱི་ཆ་ཕྲན་གསུམ་གསུམ་སོང་བ་ནི་སྒོ་ལོགས་ཡིན་ནོ། །
རྗེ་བཙུན་གྱིས། སྒོ་ནི་ས་ལ་བྲིས་པ་བཞིན་བརྩེགས་ནས་ཀྱང་ཡོད་པར་འདོད་དོ་ཞེས་སོགས་ཀྱི་དོན། སྤྱིར་སྒོ་ཁང་བྲིས་པ་བཞིན་བརྩེགས་ནས་ཀྱང་ཡོད་པར་འདོད་ལ། དམིགས་བསལ་བྲི་བྱའི་ཡ་ཕུབས་ནི་སྒོའི་དངོས་གཞིའི་ཐད་ཀྱི་རྩིག་རྒྱུན་མ་ཆད་པར་མཚོན་པའི་ཕྱིར། དེར་བྲིས་པ་ཡིན་གྱི། བསྒོམ་བྱ་ལ་ཡ་ཕུབས་ཀྱི་ཐད་ཀྱི་རྩིག་པ་མེད་པར་འདོད་དོ། །
འོ་ན་བསྒོམ་བྱ་ལ་རྩིག་རྒྱུན་ཆད་པར་འགྱུར་རོ་སྙམ་ན་མ་ཡིན་ཏེ། སྒོའི་སྟེང་དུ་ཡང་ཆ་ཆེན་གཉིས་ཀྱི་རྩིག་རྒྱུན་མ་ཆད་པར་ཡོད་པའི་ཕྱིར་རོ། །
དེས་ན་སྒོ་ཁང་གི་རྩིག་པའི་དཔངས་ནི་ཆ་ཆེན་གཉིས་པ་ཡིན་ལ། སྒོ་ལོགས་ཀྱི་རྩིག་གདོང་ནི་མཉམ་པར་བཅད་པ་ཡིན་གྱི། གསེགས་དྲས་ནི་མི་དགོས་སོ། །
ལྔ་པ་རྟ་བབས་ནི། རྗེ་བཙུན་གྱིས་སྒོ་ཁང་གི་སྟེང་འགེབས་པ་ནི་རྟ་བབས་ཡིན་པས་ཞེས་སོགས་ཀྱི་དོན། རྟ་བབས་ཀྱིས་སྒོ་ཁང་གི་སྟེང་འགེབས་དགོས་པས། སྒོ་ལོགས་ཀྱི་ཕྱི་མཐའ་ཆ་ཕྲན་རེ་རེ་སོང་བའི་སར་ནང་ངོས་འདོད་སྣམ་ལ་རེག་པ་དང་། ཕྱི་ངོས་སྣ་ཚོགས་རྡོ་རྗེའི་ལྟེ་བ་ཟད་མཚམས་སུ་སྟེགས་བུ་གྲུ་བཞི་དཔངས་སུ་ཆ་ཕྲན་གཅིག དེའི་སྟེང་དུ་བུམ་པ་ཆ་ཕྲན་གཅིག དེའི་སྟེང་དུ་ཀ་བ་ཆ་ཕྲན་ལྔ་པ་བཞི་འཛུགས་སོ། །
དེ་དག་གི་སྟེང་དུ་ཞུ་རིང་ཐུང་གཉིས་ལ། དཔངས་སུ་ཆ་ཕྲན་གཅིག སྲིད་དུ་ཞུ་རིང་ཆ་ཕྲན་གཉིས་ཡོད་པ། རྩེ་མོ་ཀ་རྒྱན་དང་། མུན་པའི་ཕྱེད་ནོན་པའི་ཚུལ་གྱིས་ཡོད་པའོ། །

དེའི་སྟེང་དུ་མདུན་ངོས་ལ་གདུང་དཀྱུས་སུ་ཆ་ཆེན་བཞི། དཔངས་སུ་ཆ་ཕྲན་གཅིག་ཡོད་པ་དང་། ཀ་བ་ནང་མ་གཉིས་ཀྱི་སྟེང་དུ་ཡང་དེ་དང་མཉམ་པའི་གདུང་འགོད་དོ། །
དེའི་སྟེང་དུ་རྟ་བབས་སྣམ་བུ་འོག་མ་དཀྱུས་སུ་ཆ་ཆེན་བཞི། ཞེང་དུ་ཆ་ཕྲན་ལྔ་ཡོད་པས་བཀབ། དེའི་སྟེང་དུ་སྣམ་བུ་གོང་མ་གསུམ་གཡས་གཡོན་དང་། མདུན་ངོས་གསུམ་ཆ་ཕྲན་རེ་རེ་ཐུང་བ་བརྩེགས་ཏེ། མཆོད་རྟེན་གྱི་བང་རིམ་ལྟར་ཡོད་པའི་སྟེང་མ་ལ་དཀྱུས་སུ་ཆ་ཕྲན་བཅུ་དང་། ཞེང་དུ་ཆ་ཕྲན་གཉིས་ཡོད་པའོ། །
དེའི་དབུས་སུ་པདྨ་འཁོར་ལོ་གདུགས་གསུམ་ཆ་ཆེན་གཅིག་གི་ཚད་དང་། གཡས་གཡོན་དུ་རི་དྭགས་ཕོ་མོ་གཉིས་དང་། མཇུག་མའི་ངོས་སུ་གདུགས་འཛིན་པའི་སྤྲེའུ་གཉིས་དང་། སྣམ་བུའི་རིམ་པ་རྣམས་ལ་རྒྱལ་མཚན་དང་། བ་དན་ལ་སོགས་པའི་རྒྱན་སྣ་ཚོགས་ཀྱིས་བརྒྱན་པའོ། །
སྣམ་བུ་བཞི་ཆར་གྱི་ནང་ངོས་མཉམ་པ་དང་། སྒོའི་སྟེང་གི་ལོགས་ཀྱི་རྩིག་པའི་བར་ན་ཆ་ཕྲན་གཉིས་སྟོང་པར་ཡོད་པ་ནི་རྩིག་པའི་དངོས་གཞི་དང་། རྟ་བབས་ཀྱི་བར་ན་ནམ་མཁའ་སྟོང་པ་དང་བཅས་པའི་དོན་ཡིན་ཞིང་། སྒོ་ཁང་གི་རྩིག་པ་དང་། རྟ་བབས་ཀྱི་བར་ན་ཆ་ཕྲན་གཅིག་ཡོད་པ་ནི་ཀ་བ་བཞིས་མཐོ་བར་བཏེག་པ་ཞེས་དང་། ཀ་བ་བཞི་དགོས་པའི་དོན་ཀྱང་ཡིན་ནོ། །
ཀ་བའི་གདན་ལ་སྟེགས་བུ་དང་། བུམ་པ་ཡོད་པ་ནི་ཀླུའི་བློས། བུམ་པ་ཀ་བའི་སྟེང་གནས་པའི། །
སྒོ་ལ་སུམ་འགྱུར་རྟ་བབས་ཏེ། །
ཞེས་དང་། ཕྲེང་བར། སྟེགས་བུ་བུམ་པ་ལ་གནས་པའི། །
རྟ་བབས་ཀ་བ་དྲང་པོར་བྱ། །
ཞེས་པས་འགྲུབ་ཅིང་། རྟ་བབས་འདེགས་པའི་གདུང་དགོས་པ་ནི། རིན་ཆེན་འབར་བར། ཡ་ཕུབ་ཐ་མ་རྡོ་རྗེའི་གདུང་། །
ཞེས་པས་འགྲུབ་བོ། །
འདི་ཉིད་བྲི་བྱ་ལ་མེད་དོ་སྙམ་ན། ཡ་ཕུབ་དང་། རྟ་བབས་ཀྱི་བར་གྱི་ཆ་ཕྲན་གཅིག་པོ་དེ་ཉིད། སློབ་དཔོན་འདིས་གདུང་གི་ཐིག་ཏུ་འདོད་དེ། ཡ་ཕུབ་ཐ་མ་རྡོ་རྗེའི་གདུང་། །
བདུན་པ་རྟ་བབས་དག་ཏུ་འགྱུར། །
ཞེས་པ་བྲི་བྱའི་སྐབས་སུ་བཤད་པའི་ཕྱིར་རོ། །
ཤྲ་དྡྷས་གདུང་ཐིག་དང་། མུན་སྣམ་གང་གི་ཡང་གསལ་ཁ་མེད་ཅིང་། དབང་ཆུར་ནམ་མཁའ་ཞེས་བཤད་པས་མུན་སྣམ་དུ་བཞེད་པ་གདམ་ཁ་ཅན་དེ་གང་ལྟར་ཡང་བསྒོམ་པ་ལ་ནི་ཁྱད་མེད་དོ། །
གུན་དྷ་རི་ནི། སྣམ་བུ་འོག་མའི་ནང་ངོས་དཔངས་སུ་ཆ་ཕྲན་ཕྱེད་ཙམ་གྲུས་པའི་དབྱིབས་མཛེས་པོ་འབྱུང་ལ། དྲྭ་བ་དང་དྲྭ་བ་ཕྱེད་པ་ལ་སོགས་པའི་གནམ་རྒྱན་སྣ་ཚོགས་པ་འདོགས་པའོ་ཞེས་པ་འདི་རྗེ་བཙུན་གྱི་དགོངས་པའོ་སྙམ་དུ་ཁོ་བོ་སེམས་སོ། གཞལ་ཡས་ཁང་དེར་ལྷ་སུམ་ཅུ་སོ་བདུན་ལ། པདྨ་དང་ཉི་མའི་གདན་རེ་རེ་ནི་འདྲ་ལ། ཁྱད་པར་གཙོ་བོ་ལ་འཇིགས་བྱེད་དང་། དུས་མཚན་གྱི་གདན་དང་། སྒོ་མཚམས་མ་བརྒྱད་ལ་ཡི་དྭགས་ཀྱི་གདན་ཏེ། སློབ་དཔོན་གྱི་གཞུང་ལས། སྒོ་མཚམས་མ་བརྒྱད་བཤད་མ་ཐག་ཏུ། ཐམས་ཅད་ཀྱང་ཡི་དྭགས་ཀྱི་གདན་ལ་བཞུགས་པ། སེམས་ཅན་གྱི་དོན་མཛད་པ་ལ་བརྩོན་པ་ཞེས་གསུངས་པའི་དོན། འཁོར་གྱི་ལྷ་ཐམས་ཅད་ལ་སྦྱར་ན། སྔོན་བྱུང་གི་རྣམ་འཕྲུལ་དང་འགྲིག་པར་སྣང་ཡང་། འདིའི་འགྲེལ་པར། ཡི་དྭགས་ཀྱི་གདན་ལ་གནས་ཤིང་། འཇིགས་པ་ཆེན་མོ་ཞེས་བྱ་བ་ནི་བརྒྱད་ཆར་ལ་ཡང་རིག་པར་བྱའོ། །
དུར་ཁྲོད་དུ་གནས་པ་ཅན་ཉིད་ཀྱི་ཕྱིར་འདི་རྣམས་ཀྱི་གདན་རོ་ཉིད་དོ་ཞེས་གསུངས་པ་ལ་བརྟེན་ནས། རྗེ་བཙུན་དང་། འཕགས་པས་ཀྱང་སྒོ་མཚམས་མ་བརྒྱད་ཁོ་ན་ལ་སྦྱར་བར་མཛད་དོ། །
གཉིས་པ་བརྟེན་པ་བཤད་པ་ལ་གཉིས་ཏེ། གཙོ་བོ་ཡབ་ཡུམ་གྱི་རྣམ་པ། འཁོར་གྱི་ལྷ་རྣམས་ཀྱི་རྣམ་པ་བཤད་པའོ། །

དང་པོ་ནི། སློབ་དཔོན་གྱི་གཞུང་ལས། བཅོམ་ལྡན་འདས་ཞལ་བཞི་པ། སྤྱན་གསུམ་པ། ཕྱག་བཅུ་གཉིས་པ། སྐུ་མདོག་མཐིང་ག གཡས་བརྐྱང་བས་བཞུགས་པ། འཇིགས་བྱེད་དང་དུས་མཚན་མནན་པ། རྡོ་རྗེ་ཕག་མོ་ལ་འཁྱུད་པའི་ཕྱག་གཉིས་ཀྱིས་རྡོ་རྗེ་དང་དྲིལ་བུ་བསྣམས་པ། ཕྱག་གཞན་གཉིས་ཀྱིས་གླང་པོ་ཆེའི་ལྤགས་པའི་ན་བཟའ་བསྣམས་པ། གཡས་པའི་ཕྱག་གསུམ་པ་ལ་ཌཱ་མ་རུ། བཞི་པ་ལ་དགྲ་སཏྭ། ལྔ་པ་ལ་གྲི་གུག དྲུག་པ་ལ་མདུང་རྩེ་གསུམ་པ་བསྒྲེང་བ། གཡོན་པའི་ཕྱག་གསུམ་པ་ལ་ཁ་ཊྭཱཾ་ག་རྡོ་རྗེས་མཚན་པ། བཞི་པ་ལ་ཁྲག་གིས་བཀང་བའི་ཐོད་པ་དང་། ལྔ་པ་ལ་རྡོ་རྗེ་ཞགས་པ། དྲུག་པ་ལ་ཚངས་པའི་མགོ་བོ་བསྣམས་པ། རལ་པ་དང་ཅོད་པཎ་གྱིས་བརྒྱན་པ། ཐོད་པའི་ཕྲེང་བའི་ཐོད་ཅན། ཟླ་བ་ཕྱེད་པར་འཇོག་པ། སྣ་ཚོགས་རྡོ་རྗེས་མཚན་པའི་དབུ་རྒྱན་ཅན། ཞལ་རྣམ་པར་འགྱུར་བ། མཆེ་བ་གཙིགས་ཤིང་འཇིགས་པར་བྱེད་པ། སྒེག་པ་ལ་སོགས་པའི་ཉམས་དང་ལྡན་པ། སྐུ་མདོག་མཐིང་ཁར་བསམ་པར་བྱའོ། །
ཞལ་གཡས་པ་ཤིན་ཏུ་སེར་བ། རྒྱབ་ཞལ་པདྨ་རཱ་ག་ལྟ་བུའི་མདོག་ཅན། གཡོན་པ་མརྒད་ལྟ་བུའི་མདོག་ཅན། སྟག་གི་ལྤགས་པའི་ན་བཟའ་བསྣམས་པའོ། །
མི་མགོ་རློན་པའི་ཕྲེང་བ་འཕྱང་བ། རྣ་ཆ་དང་། གདུ་བུ་དང་། མགུལ་རྒྱན་དང་། སྤྱི་གཙུག་ནོར་བུས་བརྒྱན་པ། མཆོད་ཕྱིར་ཐོགས་འཆང་བ། ཐལ་བ་དང་ཕྱག་རྒྱ་དྲུག་སྟེ། ཕ་རོལ་ཏུ་ཕྱིན་པ་དྲུག་རྣམ་པར་དག་པའི་ཕྱིར། ཕྱག་རྒྱ་དྲུག་གིས་རྒྱས་བཏབ་པའོ། །
དེའི་སྤྱན་སྔར་བཅོམ་ལྡན་འདས་མ་ཡུམ་སྐུ་མདོག་དམར་མོ། ཞལ་གཅིག་པ། སྤྱན་གསུམ་པ། ཕྱག་གཉིས་པ། སྐྲ་གྲོལ་བ། གཅེར་བུ། དུམ་བུའི་སྐ་རགས་ཀྱིས་བརྒྱན་པ། ཕྱག་གཡོན་པས་འཁྱུད་ནས་གདུག་པ་དང་། བདུད་ལ་སོགས་པའི་ཁྲག་གིས་བཀང་བའི་ཐོད་པ་བསྣམས་པའོ། །
གཡས་པས་ཕྱོགས་ཐམས་ཅད་དུ་གདུག་པ་ཅན་རྣམས་ལ་སྡིགས་མཛུབ་བྱེད་པའི་རྡོ་རྗེ་བསྣམས་པ། བསྐལ་པའི་མེ་ལྟ་བུའི་གཟི་བརྗིད་ཆེན་པོ་དང་ལྡན་པའོ། །
ཁྲག་ལ་དགྱེས་ཤིང་ཁྲག་འཛག་པ་བྱིན་པ་གཉིས་འཁྱུད་པ། བདེ་བ་ཆེན་པོ་ཐུགས་རྗེའི་བདག་ཉིད་ཅན་ནོ། །
ཞེས་གསུངས་སོ། །
འདིའི་དོན་ལ་སྐུ་མདོག་དང་ཕྱག་མཚན་བཤད་པ། རྒྱན་ཆ་དང་གདན་བཤད་པ། དེ་དག་གི་རྣམ་དག་བཤད་པ་དང་གསུམ་ལས། དང་པོ་ནི། སྐུ་བྱིན་པོ་མཐིང་ག་ཡིན་ལ། དེའི་སྟོབས་ཀྱིས་རྩ་བའི་ཞལ་ཡང་དེ་དང་འདྲ་ཞིང་། ཞལ་གཞན་གསུམ་ནི་འདིར་ཕྱོགས་མདོག་སྟེ། རྗེ་ས་ཆེན་གྱིས། ནག་པོ་པའི་སྐབས་སུ་བཅོམ་ལྡན་འདས་ཀྱི་ཞལ་ལ་སོགས་པ་འདི་རྡོ་རྗེ་མཁའ་འགྲོའི་རྗེས་སུ་འབྲང་། ལཱུ་ཧི་པ་ཨ་བྷི་དྷ་ནའི་རྗེས་སུ་འབྲང་ཞེས་གསུངས་ཤིང་། རྡོ་རྗེ་མཁའ་འགྲོར་གཡོན་ཞལ་དམར་བ། རྒྱབ་ཞལ་སེར་བ། གཡས་ཞལ་དཀར་བ་གསུངས་ལ། ཨ་བྷི་དྷ་ན་ནས་སྔ་མ་ལྟར་གསུངས་པའི་ཕྱིར་རོ། །
ཕྱག་བཅུ་གཉིས་ཀྱི་གྱེས་ཚུལ་ལ། གཡས་གཡོན་གྱི་དྲུག་དྲུག་མདུན་ནས་རྒྱབ་དུ་བསྒྲིགས་པའི་ཚུལ་གྱིས་ཡོད་པ་ལས། དང་པོ་གཉིས་ཀྱིས་རྡོ་རྗེ་དང་དྲིལ་བུ་འཛིན་པས་ཡུམ་ལ་འཁྱུད་པ། དེའི་འོག་མ་གཉིས་ཀྱིས་གླང་པོ་ཆེའི་ལྤགས་པ་རློན་པའི་ལག་པ་གཡོན་པ་དང་། རྐང་པ་གཡོན་པ་གཉིས་ནས་བཟུང་སྟེ་སྤུ་ཕྱིར་བསྟན་པ། མཐོ་དམན་གཙོ་བོའི་སྨིན་མཚམས་ཀྱི་ཐད་དང་མཉམ་པར། ཕྱག་མཚན་ཐམས་ཅད་ཀྱི་ཕྱི་རོལ་དུ་བརྒྱངས་ཏེ་འཛིན་པའོ། །
གཡས་ཀྱི་གསུམ་པ་ན་ཌཱ་མ་རུ་ནི་རྔེའུ་ཆུང་སྐེད་པ་ཉག་པའོ། །
བཞི་པ་ན་དགྲ་སཏྭ་ནི་ཡུ་བ་ཁྲུ་གང་ཡོད་པའི་རྩ་བ་དང་རྩེ་མོར་རྡོ་རྗེ་ཕྱེད་པས་མཚན་པ་སྟེང་གི་རྡོ་རྗེ་ཕྱེད་པའི་འོག་ཏུ་དགྲ་སཏྭ་ཁ་བོ་ཆེ་མེ་ལོང་ཕྱེ་བཀས་པ་ལྟ་བུའི་ཟླུམ་པོའི་ཕྱོགས་སུ་ཡུ་བ་འདོགས་པའོ། །

ལྔ་པ་ན་གྲི་གུག་ནི་རྡོ་རྗེ་ཕྱེད་པའི་འོག་ཏུ་ཆུ་སྲིན་གྱི་ཁ་ནས་བྱུང་བའི་གྲི་གུག་ཁ་ལ་སོར་བཅུ་གཉིས་ཡོད་པའོ། །
དྲུག་པ་ན་མདུང་རྩེ་གསུམ་པ་ནི་ཡུ་བ་ཁྲུ་གང་ཡོད་པའི་རྩ་བ་དང་། རྩེ་མོར་རྡོ་རྗེ་ཕྱེད་པའི་སྟེང་དུ་པདྨ། དེའི་སྟེང་དུ་རལ་གྲིའི་སོ་ལྟ་བུ་གསུམ་ལ་དབུས་རིང་ཞིང་། གཡས་གཡོན་ཅུང་ཟད་ཐུང་བའོ། །
གཡོན་གྱི་གསུམ་པ་ན་རྡོ་རྗེས་མཚན་པའི་ཁ་ཊྭཱཾ་ག་ནི་མངོན་བརྗོད་ལས། མཆོད་ཕྱིར་ཐོགས་དང་འབྲེལ་བའི་རྡོ་རྗེ་ཁ་ཊྭཱཾ་ག སྟེང་དུ་རྩེ་མོ་ལྔ་པའི་རྡོ་རྗེ་རབ་ཏུ་འཇིགས་པར་རྡོ་རྗེ་དྲིལ་བུ་རབ་ཏུ་འཕྱང་ཞིང་སྣ་ཚོགས་པའི་བ་དན་རབ་ཏུ་དཔྱངས་པ། དབུས་སུ་སྣ་ཚོགས་རྡོ་རྗེས་མཚན་པ། འོག་ཏུ་རྡོ་རྗེ་རྩེ་གཅིག་པ་ཞེས་གསུངས་ཤིང་། ཨུ་མཱ་པ་ཏི་ཏ་ཏྲས་མཛད་པའི་ཕག་མོའི་སྒྲུབ་ཐབས་སུ་ཐུར་དུ་རྩེ་གཅིག་པ། གྱེན་དུ་རྩེ་ལྔར་ཡོད་པ་ནག་པོ་ཡུ་བ་དང་བཅས་པ། སྐམ་པོ་དང་། རློན་པའི་མགོ་བོ་དང་། སྣ་ཚོགས་རྡོ་རྗེ་དང་། གསེར་གྱི་བུམ་པའི་རྩ་བ་ནས་འཐོན་པ་གཡེར་ཁའི་སྒྲ་དང་བཅས་པའི་སྣ་ཚོགས་ཀྱི་བ་དན་དང་ལྡན་པས་མཛེས་པར་བྱས་པའི་ཁ་ཊྭཱཾ་ག་ཞེས་བཤད། ཕག་མོ་ཤེས་རབ་སྣང་བའི་སྒྲུབ་ཐབས་སུ། དབྱུག་པ་དཀར་པོ་རྩེ་མོར་རྡོ་རྗེ་རྩེ་ལྔ་པ། དེའི་འོག་ཏུ་མི་མགོ་སྐམ་པོ་དང་། རྙིང་པ་དང་། གསར་པ་རློན་པ་དང་། དེའི་འོག་ཏུ་སྣ་ཚོགས་རྡོ་རྗེ། དེའི་འོག་ཏུ་གསེར་གྱི་བུམ་པ། དེ་མན་ཆད་དབྱུག་པ་སྒྲ་དང་བཅས་པའི་དྲིལ་བུ་གཡེར་ཁས་བརྒྱན་པ། བ་དན་སྣ་ཚོགས་ཀྱིས་མཛེས་པར་བྱས་པ་ཞེས་བཤད་དོ། །
འདིར་ཕམ་འཐིང་བའི་མན་ངག་བརྒྱུད་པ་ལས། འོག་ཏུ་རྡོ་རྗེ་རྩེ་ལྔ་པ་ཕྱེད་པའི་སྟེང་དུ། ཡུ་བ་བརྒྱད་གཞོགས་སུ་བྱས་པ་ལ་གྱེན་དུ་འཕེལ་ཁ་ཆེ་བའི་རྣམ་པ་ཅན། དེའི་སྟེང་དུ་སྣ་ཚོགས་རྡོ་རྗེ། དེའི་སྟེང་དུ་བུམ་པ། དེའི་སྟེང་དུ་ཐོད་པ་སྐམ་པོ་གསུམ། དེའི་སྟེང་དུ་རྡོ་རྗེ་རྩེ་ལྔ་པ་ཕྱེད་པས་མཚན་པ། བུམ་པའི་འོག་དུ་དྲིལ་བུ་དང་། ཌཱ་མ་རུ་དང་། འཕན་འཕྱང་བ་སྟེ། དེ་ཡང་འོག་གི་རྡོ་རྗེ་རྩེ་ལྔ་པ་ནི་འགྲོ་བ་རྒྱུད་ལྔ་མཚོན་ཅིང་། ཡུ་བ་བརྒྱད་གཞོགས་ནི་འཕགས་ལམ་ཡན་ལག་བརྒྱད་མཚོན་ལ། གྱེན་དུ་འཕེལ་ཁ་ཆེ་བ་ནི་ཡོན་ཏན་གོང་ནས་གོང་དུ་འཕེལ་བ་དེ་མཚོན་ཞིང་། དེས་འགྲོ་བ་རྒྱུད་ལྔ་འདྲེན་པར་བྱེད་པའོ། །
གང་དུ་ཞེ་ན་སྐུ་གསུམ་གྱི་སར་འདྲེན་པར་བྱེད་པའོ། །
དེ་ཡང་སྣ་ཚོགས་རྡོ་རྗེ་ནི་ཕྲིན་ལས་སྣ་ཚོགས་པས་སེམས་ཅན་གྱི་དོན་བྱེད་པས་སྤྲུལ་སྐུ་མཚོན་ཞིང་། བུམ་པས་ནི་བདེ་བ་ཆེན་པོ་སྟེ་ལོངས་སྐུ་མཚོན་པར་བྱེད་ལ། ཐོད་པ་སྐམ་པོ་གསུམ་གྱིས་ནི་རྣམ་ཐར་སྒོ་གསུམ་གྱི་རང་བཞིན་གྱི་ཆོས་སྐུ་མཚོན་པར་བྱེད་དོ། །
དེའི་སྟེང་གི་རྡོ་རྗེ་རྩེ་ལྔ་པས་ནི་སྐུ་གསུམ་པོ་རེ་རེ་ཡང་ཡེ་ཤེས་ལྔ་ལྔའི་བདག་ཉིད་ཅན་དུ་མཚོན་པར་བྱེད་དོ། །
དེ་དག་ནི་ཐུགས་ཀྱི་གསང་བ་མཚོན་ལ། དྲིལ་བུ་དང་། ཌཱ་མ་རུ་ནི་གསུང་གི་གསང་བ་བསམ་གྱིས་མི་ཁྱབ་པ་དང་། འཕན་གྱིས་ནི་སྐུའི་གསང་བ་བསམ་གྱིས་མི་ཁྱབ་པ་མཚོན་པ་ཡིན་ནོ་ཞེས་འབྱུང་ངོ་། །
བཞི་པ་ན་ཁྲག་གིས་གང་བའི་ཐོད་པ་ནི། ལྷ་དང་ལྷ་མ་ཡིན་གྱི་མགོ་བོའི་ནང་དུ་བདུད་བཞིའི་ཁྲག་བླུགས་པའོ། །
ལྔ་པ་ན་རྡོ་རྗེ་ཞགས་པ་ནི་རྩ་བ་དང་། རྩེ་མོར་རྡོ་རྗེ་ཕྱེད་པས་མཚན་པའི་ཞགས་པ་སེར་པོ་གསུམ་ལྟབ་ཏུ་བྱས་ནས་འཛིན་པའོ། །
དྲུག་པ་ན་ཚངས་པའི་མགོ་བོ་ནི། མགོ་བོ་གདོང་བཞི་པའི་སྐྲ་ནས་འཛིན་པའོ། །

ཕྱག་གི་གྱེས་ཚུལ་དང་། ཕྱག་མཚན་གྱི་འཛིན་ཚུལ་འདི་ལྟ་བུ་ནི། གཞུང་འགྲེལ་དང་། རྗེ་བཙུན་མཆོག་གིས་གསུངས་ཀྱང་། དེང་སང་གི་ཟིན་བྲིས་འགའ་ཞིག་ལས། གཡས་ཀྱི་གསུམ་པ་ན་ཌཱ་མ་རུ་དང་། གཡོན་གྱི་གསུམ་པ་ན་ཚངས་པའི་མགོ་བོ་འཛིན་པ་ནི། ཌཱ་མ་རུའི་སྒྲས་ཚངས་པ་གཏི་མུག་གི་རང་བཞིན་ཡིན་པས། དེ་ལས་སད་པར་བྱེད་པ་མཚོན་ནོ། །
གཡས་ཀྱི་བཞི་པ་ན་དགྲ་སཏྭ་དང་། གཡོན་གྱི་བཞི་པ་ན་ཞགས་པ་འཛིན་པས་ནི་ཞགས་པས་བདུད་དང་ཉོན་མོངས་འཆིང་བར་བྱེད་ཅིང་། དེ་དགྲ་སཏྭས་གཅོད་པ་མཚོན། གཡས་ཀྱི་ལྔ་པས་གྲི་གུག་དང་། གཡོན་གྱི་ལྔ་པས་ཐོད་པ་ཁྲག་གིས་གང་བ་འཛིན་པས་ནི། གྲི་གུག་གིས་ལྷ་དང་ལྷ་མ་ཡིན་གྱི་མགོ་བཅད་ནས། དེའི་ནང་དུ་ཁྲག་བླུགས་པ་མཚོན། གཡས་ཀྱི་དྲུག་པས་མདུང་རྩེ་གསུམ་འཛིན་པ་དང་། གཡོན་གྱི་དྲུག་པས་ཁ་ཊྭཱཾ་ག་འཛིན་པ་ནི་ཚར་བཅད་དང་། རྗེས་འཛིན་མཚོན་པ་ཡིན་ནོ་ཞེས་བྲིས་ཤིང་། དེ་ལ་གཡས་ཡས་འགྱེད་དང་། གཡོན་མས་འགྱེད་ཀྱི་ཐ་སྙད་བྱེད་དོ། །
འདི་ལྟ་བུ་ནི་བདེ་མཆོག་གི་རྒྱུད་འགྲེལ། གཞུང་ཕྲན། རྗེ་བཙུན་མཆོག་གི་གསུང་རབ་རྣམས་ལས་མི་འབྱུང་ཞིང་། རྗེ་བླ་མ་རྣམས་ཀྱིས་གསུངས་པ་ཡང་མེད་ལ། རྗེ་བཙུན་གྱིས་གསུངས་པའི་རྣམ་དག་དང་ཡང་འགལ་བས་དོར་བར་བྱ་བ་ཡིན་ནོ། །
ཁ་ཅིག་དེ་ཨ་བྷྱའི་བཞེད་པ་ཡིན་ཞེས་ཟེར་བར་སྣང་ཡང་། དེས་མཛད་པའི་སྒྲུབ་ཐབས་འཁྲུལ་སྤོང་དང་། རྡོ་རྗེ་ཕྲེང་བའི་བདེ་མཆོག་གི་སྐབས་རྣམས་སུ་ལཱུ་ཧི་པའི་གཞུང་ཇི་ལྟ་བ་བཞིན་མཛད་པར་སྣང་གི འདི་ལྟ་བུའི་ཕྱག་མཚན་འཛིན་ཚུལ་བྱས་པ་གཏན་མི་སྣང་ངོ་། །
དེས་ན་ཡས་འགྱེད་མས་འགྱེད་ཀྱི་འཁྲུལ་གཞི་ནི། སློབ་དཔོན་སྤྱོད་པའི་རྡོ་རྗེས། སྒྲུབ་ཐབས་ཀྱི་མཆོད་བརྗོད་དུ། ཡི་དྭགས་གདན་ལ་བཞུགས་ཤིང་ཞལ་རྣམས་ཀུན་ལ་སྤྱན་གསུམ་དང་ནི་ཕག་མོ་དམར་ལུས་ལ། །
རྩ་བའི་ཕྱག་གཉིས་ཀྱིས་འཁྱུད་གཉིས་ཀྱིས་མྱུར་དུ་གླང་ཆེན་གཙོ་བོ་རྒྱངས། །
ལྷག་མ་གཡོན་པ་ཕྱག་བཞི་ཡིས་ནི་ཁ་ཊྭཱཾ་ཞགས་པ་མི་ཐོད་ཚངས་པའི་མགོ་བོ་འཆང་། །
གཡས་པ་གྲི་གུག་རྩེ་གསུམ་དགྲ་སཏྭ་རྔ་ཆུང་འཆང་བའི་ཧེ་རུ་ཀ་ལ་ཕྱག་འཚལ་ཏེ། །
ཞེས་གསུངས་པའི་གཞུང་གི་འབྲུ་གནོན་པ་ན། གཡོན་གྱི་བཞི་མདུན་ནས་ཕར་བགྲངས་པ་དང་། གཡས་ཀྱི་བཞི་རྒྱབ་ནས་ཚུར་བགྲང་དགོས་པ་ལ་འཁྲུལ་གཞི་བྱས་པར་སྣང་ཡང་། དེ་ལྟར་བགྲངས་པ་ཉིད་ཀྱིས་འཛིན་ཚུལ་སྔ་མ་ལས་མ་འདས་པར་གྲུབ་བོ། །
བླ་ཆེན་འཕགས་པས་གཞུང་འདིའི་དོན་གཡོན་པ་མདུན་ནས་བགྲངས་པ་དང་། གཡས་པ་རྒྱབ་ནས་བགྲངས་པའི་འཛིན་ཚུལ་མཛད་པ་ལ། མཁས་པ་བུས། དེ་ནི་དགོངས་པ་མ་ཡིན་ཏེ། ལང་ཀ་རྒྱལ་བ་བཟང་པོའི་དཀའ་འགྲེལ་ལས་ཀྱང་། གཡས་ཀྱི་གསུམ་པ་དང་། བཞི་པ་དང་། ལྔ་པ་དང་། དྲུག་པ་ན་རྩེ་གསུམ་པ་དང་། དགྲ་སཏྭ་དང་། གྲི་གུག་དང་། ཌཱ་མ་རུ་བསྣམས་པ། གཡོན་གྱི་བཞི་པ་ན་ཁ་ཊྭཱཾ་ག་དང་། ཐོད་པ་དང་། ཞགས་པ་དང་། ཚངས་པའི་མགོ་བོ་བསྣམས་པ་ཞེས་བཤད་དོ། །
ཀུན་སྤྱོད་ལས་ཀྱང་། ཕྱག་གཉིས་ཡང་དག་འཁྱུད་པ་དང་། །
གཉིས་ཀྱིས་གླང་པོའི་ལྤགས་པ་འཛིན། །
དགྲ་སཏྭ་མདུང་རྩེ་གསུམ་གྲི་གུག །ཌཱ་མ་རུ་ནི་གཡས་པས་འཕྱར། །
ཁ་ཊྭཱཾ་ག་དང་ཐོད་པའི་ཁྲག །ཞགས་པ་མགོ་བོ་འཕྱར་བ་སྟེ། །
གཡོན་པ་རུ་ནི་ཡང་དག་བཤད། །
ཞེས་གསུངས་པས་སོ། །
ཞེས་དགག་པ་མཛད་པས་ནི། འཕགས་པའི་དགོངས་པ་ལ་ནི་མི་གནོད་དེ། འགྲེལ་པ་དེས་ནི་རྩ་བའི་ཚིག་རིས་བཞིན་དུ་བགྲངས་པར་སྣང་བས། རྩ་བའི་དགོངས་པ། ཕྱག་ལྷག་མ་བརྒྱད་གཡོན་སྐོར་དུ་བགྲངས་པར་གྲུབ་པའི་ཚེ། འགྲེལ་པའི་དགོངས་པ་ཡང་དེ་བཞིན་དུ་གྲུབ་པའི་ཕྱིར་དང་། ནག་པོ་པའི་ལུགས་ཀྱི་ཞལ་ཕྱག་རྡོ་རྗེ་མཁའ་འགྲོ་ལ་བརྟེན་པ་དང་། ལཱུ་ཧི་པའི་ལུགས་ཀྱི་ཞལ་ཕྱག་མངོན་བརྗོད་དགུ་པ་ལ་བརྟེན་པ་ཡིན་གྱི། ཀུན་སྤྱོད་ནས་གསུངས་པ་དེ་གཉིས་གང་ཡང་མ་ཡིན་པར་སྣང་བའི་ཕྱིར་རོ། །

ཡུམ་རྡོ་རྗེ་ཕག་མོ་ནི། དེའི་སྤྱན་སྔར་ཞེས་པ་ནས། ཐུགས་རྗེ་ཆེན་པོའི་བདག་ཉིད་ཅན་ནོ་ཞེས་པའི་བར་ཏེ། གཞན་རྣམས་ནི་གོ་སླ་ལ། འདིར་ཕྱག་གཡས་ཀྱིས་རྡོ་རྗེ་བསྣམས་པར་གསུངས་ཤིང་། མན་ངག་གིས་རྡོ་རྗེས་མཚན་པའི་གྲི་གུག་བསྣམས་པར་མཛད་པར་སྣང་བ་ནི། ཀུན་སྤྱོད་ལེའུ་དྲུག་པ་ལས། མདུན་ན་བཞུགས་པའི་བཅོམ་ལྡན་ཡུམ། །
ཞལ་གཅིག་འབར་བ་ཆེན་པོ་སྟེ། །
འཁྱུད་པ་ཡི་ནི་ཐོད་པ་དག །གདུག་པ་བདུད་ཀྱི་ཁྲག་གང་བསྣམས། །
གཡས་པས་རྟག་ཏུ་སྡིགས་མཛུབ་དང་། །
མ་རུངས་པ་ཡི་གྲི་གུག་བསྣམས། །
ཞེས་གསུངས་པ་ལ་བརྟེན་པ་སྟེ། ནཱ་རོ་པས་མཛད་པའི་རྡོ་རྗེ་རྣལ་འབྱོར་མའི་སྒྲུབ་ཐབས་ལས། ཕྱག་མཚན་རྡོ་རྗེ་གསུངས་ཀྱང་མན་ངག་གིས་རྡོ་རྗེས་མཚན་པའི་གྲི་གུག་དུ་མཛད་པ་ལྟ་བུའོ། །
བྱིན་པ་གཉིས་ཀྱིས་འཁྱུད་པ་ནི། སྡོམ་འབྱུང་དང་ཀུན་སྤྱོད་ལས་དངོས་སུ་གསུངས་ཤིང་། འགྲེལ་པར། བྱིན་པས་འཁྱུད་པ་ནི་ཤིང་ལ་འཛེགས་པའི་འཁྱུད་ཐབས་ཀྱིས་གནས་པའོ། །
གཉིས་པ་རྒྱན་ཆ་དང་གདན་བཤད་པ་ནི། རལ་པ་དང་ཅོད་པཎ་གྱིས་བརྒྱན་པ་ཞེས་སོགས་དང་། གང་གིས་གཡས་བརྐྱངས་པས་བཞུགས་པས། འཇིགས་བྱེད་དང་དུས་མཚན་མནན་པ་ཞེས་པ་སྟེ། རལ་པ་ནི་ཐོར་ཅོག་ཏུ་བྱས་པའོ། །
ཅོད་པཎ་ནི། ཐོད་པ་སྐམ་པོ་ལྔའི་སྟེང་གི་རྩེ་ཕྲན་ནོ། །
ཐོད་པའི་ཕྲེང་བའི་ཐོད་ཅན་ནི་ཐོད་པ་སྐམ་པོ་ལྔ་ལྔའོ། །
ཟླ་བ་ཕྱེད་པ་འཇོག་པ་ནི་གཡོན་ཕྱོགས་སུ་ཚེས་གཅིག་གི་ཟླ་བ་འཇོག་པའོ། །
སྣ་ཚོགས་རྡོ་རྗེས་མཚན་པའི་དབུ་རྒྱན་ཅན་ནི། སྣ་ཚོགས་རྡོ་རྗེ་ཉིད་དབུ་རྒྱན་དུ་བྱས་པ་སྟེ། མཚོག་མའི་སྟེང་གི་རལ་པ་ལ་འཇོག་པའོ། །
འདིར་འདོད་འཇོ་མཁན་པོས། འཁྲུལ་སྤོང་ལས་སྣ་ཚོགས་རྡོ་རྗེས་མཚན་པའི་རལ་པའི་ཐོར་ཅོག་ཅན་ཞེས་བཤད་པས། སྣ་ཚོགས་རྡོ་རྗེས་མཚོག་མ་ནོན་པར་འདོད་པ་ནི་རྒྱུད་ཀྱི་དོན་མ་ཡིན་ནོ་ཞེས་དང་། མངོན་སྤྱོད་ལས་ཀྱང་། ལན་དུ་མར་ཟླ་ཕྱེད་དུ་གསུངས་པས་ཚེས་གཅིག་གི་ཟླ་བར་འཆད་པ་དོན་མ་ཡིན་ནོ་ཞེས་སྨྲ་བ་ནི་མི་འཐད་དེ། སྡོམ་འབྱུང་ལས། སྤྱི་བོར་སྣ་ཚོགས་རྡོ་རྗེས་མཚན། །
ཞེས་གསུངས་པས་སྐྲ་མཚམས་ནས། སོར་བཞི་གཞལ་བ་མཚོག་མ། དེ་ནས་སོར་བཞི་གཞལ་བ་སྤྱི་བོ་ཡིན་པས། དེ་གཉིས་ཀྱི་མཚམས་སུ་སྣ་ཚོགས་རྡོ་རྗེ་བཞག་པ་ན། རེས་མཚོག་མ་དང་། རེས་སྤྱི་བོ་མཚན་པ་ཞེས་པའི་ཐ་སྙད་ཀྱིས་གསུངས་པའི་ཕྱིར་དང་ཟླ་བ་ཕྱེད་པ་ཞེས་པ་ནི། ཟླ་བ་མ་རངས་པ་སྤྱིའི་མིང་ཡིན་གྱི། ཕྱེད་བཀས་ཚེས་བརྒྱད་ཀྱི་ཟླ་བ་ལྟ་བུ་ཁོ་ན་ལ་འཇུག་པ་མ་ཡིན་པའི་ཕྱིར་ཏེ། ཀྱེ་རྡོར་རྩ་སྔགས་ཀྱི་སྔགས་དོན་འཆད་པ་ན། མཆེ་བ་ཟླ་བ་ཕྱེད་པ་ལྟ་བུ་ཞེས་གསུངས་པ་མཆེ་བ་ཚེས་གཅིག་གི་ཟླ་བ་ལྟ་བུ་ཡོད་པའི་དོན་ཡིན་གྱི། ཚེས་བརྒྱད་ཀྱི་ཟླ་བ་ལྟ་བུའི་མཆེ་བ་མི་རིགས་པའི་ཕྱིར་དང་། སྔོན་བྱུང་ལའང་ལྷ་དང་ལྷ་མ་ཡིན་གྱིས་རྒྱ་མཚོ་བསྲུབས་པ་ལས། ཟླ་ཚེས་བྱུང་བ་དབང་ཕྱུག་གི་མགོ་རྒྱན་དུ་བྱས་པ་དེ་ཕྲོགས་ནས། འདིར་བཅོམ་ལྡན་འདས་ཀྱི་དབུར་བརྒྱན་པ་ཡིན་ལ། དེ་ཉིད་གཡོན་ངོས་སུ་འཇོག་པ་ནི་གཡོན་ཕྱོགས་སུ་བྱང་སེམས་འབབ་པ་མཚོན། ཚེས་གཅིག་གི་ཟླ་བ་དཔེར་བྱས་པ་ནི་ཚེས་གཅིག་ནས་བཅོ་ལྔའི་བར་གྱི་ཟླ་བ་གོང་དུ་འཕེལ་བ་ལྟར་བྱང་སེམས་གོང་ནས་གོང་དུ་འཕེལ་བ་མཚོན་དགོས་པའི་ཕྱིར་རོ། །
སྡོམ་འབྱུང་ལས་ཀྱང་། ཟླ་བ་ཕྱེད་པས་རྣམ་པར་བརྒྱན། །
ཅེས་པ་དང་། སྙིང་པོར་ཟླ་བའི་དཀྱིལ་འཁོར་སྟེ། །
ཞེས་པའི་དོན་འགྲེལ་པས། ཟླ་བ་ཚེས་པས་བརྒྱན་པའི་རལ་པའི་ཅོད་པཎ་ནོ་ཞེས་གསུངས་པ་རྣམས་ལ་ཡང་། ཟླ་བའི་དཀྱིལ་འཁོར་རངས་པ་དང་། ཟླ་བ་ཕྱེད་བཀས་གཉིས་ཀ་ལ་འཆད་དགོས་པར་ཐལ་བའི་སྐྱོན་ཡོད་ཅིང་། དེ་ལྟར་འདོད་ན། ཟླ་བ་ཚེས་པ་ཞེས་གསུངས་པ་དང་འགལ་ལོ། །

དེས་ན་ཟླ་བ་ཕྱེད་པའི་དོན། ཚེས་བརྒྱད་ཀྱི་ཟླ་བ་ལྟ་བུ་ལ་འདོད་པ་ནི་མན་ངག་མེད་པར་ཚིག་ཙམ་ལ་བརྟེན་པའི་མཚོན་བྱེད་དུ་སྣང་ཞིང་འཇིག་རྟེན་གྱི་ཐ་སྙད་ལ་ཡང་དངོས་པོ་གཅིག་དུམ་བུར་སོང་བའི་ཚེ་ཆེ་ཆུང་གི་ཁྱད་པར་ཡོད་ཀྱང་། ཕྱེད་མར་སོང་ཞེས་པ་ཙམ་ལ་ཡང་མ་དཔྱད་པར་སྣང་ངོ་། །
སྟག་གི་ལྤགས་པའི་ན་བཟའ་ནི། རྒྱབ་ཕྱོགས་ནས་གཡོགས་པ་སྟག་གི་ལྤགས་པའི་ཤམ་ཐབས་འཕྱང་བ་དང་། མདུན་ཕྱོགས་ནས་བཅིངས་པ་སྟག་གི་ལྤགས་པའི་ཤམ་ཐབས་བཅིངས་པ་དང་། རྒྱབ་ཕྱོགས་སུ་ལག་པ་དང་། རྐང་པ་མདུད་དེ། མདུན་ཕྱོགས་སུ་གསང་གནས་ཀྱི་འོག་ཏུ་ལྷུག་གེ་ཡོད་པ། སྟག་གི་ལྦགས་པའི་ཤམ་ཐབས་གྲོལ་བ་དང་གསུམ་ལས། ཡུམ་དང་ཞལ་སྦྱོར་གྱི་ཚེ་ཕྱི་མ་ཉིད་ཡིན་གསུང་ངོ་། །
རྣ་ཆ་དང་སོགས་ནི་ཕྱག་རྒྱ་དྲུག་སྟོན་ཏེ། དེ་དག་ཀྱང་གང་ཞེ་ན། བརྟག་པ་གཉིས་པའི་ལེའུ་དྲུག་པ་ལས། སྒོམ་པ་པོ་ཡིས་རྣམ་འཛིན་པ། །
རྣ་བ་དག་ལ་རྣ་ཆ་བཟང་། །
སྤྱི་བོར་འཁོར་ལོ་རྣམ་པར་འཛིན། །
ལག་པ་དག་ལ་ལག་གདུབ་གཉིས། །
སྐེད་པ་ལ་ཡང་སྐ་རགས་ཉིད། །
རྐང་པར་དེ་བཞིན་རྐང་གདུབ་བོ། །
ལག་པའི་རྩ་བར་དཔུང་རྒྱན་ཉིད། །
མགྲིན་པར་རུས་པའི་ཕྲེང་བ་སྟེ། །
ཞེས་པ་དང་། རྐུན་མའི་སྐྲ་ལས་ཅོད་པཎ་བྱས། །
དེ་ལས་ཧཱུྃ་བྱུང་སྦྱར་བར་བྱ། །
སངས་རྒྱས་ལྔ་ཡི་ཐོད་པ་རྣམས། །
རྣལ་འབྱོར་སྤྱོད་པས་རྣམ་པར་འཛིན། །
ཐོད་པ་སོར་ལྔ་པ་ཡི་ཚད། །
བྱས་པའི་ཅོད་པཎ་འཛིན་པར་བྱེད། །
ཅེས་བྱ་བ་དང་། ཐལ་བ་སྐྲ་ཡི་མཆོད་ཕྱིར་ཐོགས། །
ཞེས་པ་དང་། དེ་ཉིད་ཀྱི་དོན་གསལ་བར་བྱ་བའི་ཕྱིར། ཀུན་ཏུ་སྤྱོད་པའི་ལེའུ་བཅུ་བདུན་པ་ལས། ཀུན་ཏུ་མི་དབུག་བཅིང་བ་དང་། །
གཞུག་དང་དེ་བཞིན་བསྐྱོད་པ་དང་། །
འབེབས་པ་དང་ནི་འཁྱིལ་བའོ། །
དང་པོ་འདིར་ནི་བརྒྱན་པ་དང་། །
རྣམ་པ་ཀུན་ཏུ་བཅིང་བ་དང་། །
དཔུང་རྒྱན་དག་དང་དེ་བཞིན་དུ། །
ལག་པའི་རྒྱ་ནི་ཉིད་དག་དང་། །
རྐང་གདུབ་རབ་ཏུ་གཞུག་པའོ། །
འོག་པགས་དང་ནི་བརྒྱད་པའོ། །
རོ་ལྡན་བཅུ་དྲུག་ཤེས་པར་བྱ། །
ཚངས་སྐུད་སྐུད་པ་གཅིག་ཏུ་འགྱུར། །
ཕྲེང་བ་ཉི་ཤུ་རྩ་ལྔ་ཡིན། །
ཞེས་འབྱུང་ངོ་། །
དེ་ལྟར་དེ་དག་གི་ཚིག་དོན་ཡང་ཀུན་ཏུ་མི་དབུག་ནི་བུ་ག་མེད་པ་སྟེ་མགོ་རྒྱན་ཡིན་པས་མགོ་ལ་བཀོན་པ་སྟེ། དང་པོ་འདིར་ནི་བརྒྱན་པ་དང་། །
ཞེས་པའི་དོན་ཏོ། །
བཅིང་བ་ནི་རྣ་རྒྱན་ཏེ། རྣམ་པ་ཀུན་དུ་བཅིང་བ་དང་གི་དོན་ཡིན་ནོ། །
གཞུག་པ་ནི་གདུ་བུ་དྲུག་སྟེ། དཔུང་རྒྱན་དག་ལ་སོགས་པ་ཚིག་རྐང་གསུམ་གྱིས་བསྟན་ཏོ། །
དེ་བཞིན་བསྐྱོད་པ་ནི་སྐ་རགས་ཏེ། འོག་པག་ནི་བརྒྱད་པ་ཡིན་ཞེས་པས་ཕྲེང་བ་རིམ་པ་བརྒྱད་ཡོད་དོ། །
འབེབས་པ་ནི་མགུལ་རྒྱན་ཏེ། མགྲིན་པ་ནས་སྒྲ་འབེབས་པ་ཡིན་ལ། དེ་ཉིད་རོ་ལྡན་བཅུ་དྲུག་ཤེས་པར་བྱ། །
ཞེས་པ་སྟེ། རོ་ལྡན་ནི་མགྲིན་པ་ཡིན་ལ། དེར་ཕྲེང་བ་བརྒྱད་དང་། དོ་ཤལ་བརྒྱད་དེ་བཅུ་དྲུག་ཡིན་ནོ། །
འདི་ལ་ཨ་བྷྱ་ཀ་ར་ན་རེ། རོ་ལྡན་ནི་བུད་མེད་ཡིན་ལ། དེའི་སྐ་རགས་ནི་རིམ་པ་བཅུ་དྲུག་ཡིན་ནོ་ཞེས་ཀྱང་ཟེར་རོ། །
ཀུན་དུ་འཁྱིལ་བ་ནི་སེ་རལ་ཁ་རྒྱ་གྲམ་དུ་འཁྱིལ་པ་དང་། ཐོད་པའི་དོ་ཤལ་ཡིན་ཏེ། དེའང་དང་པོ་ནི་ཚངས་སྐུད་སྐུད་པ་གཅིག་ཏུ་འགྱུར་ཞེས་པ་རྒྱ་གྲམ་དུ་འཁྱིལ་པ་ལས་སྲད་བུ་རེ་རེ་ལས་མེད་པ་ལ་བྱའོ། །
གཉིས་པ་དོ་ཤལ་ནི་ཕྲེང་བ་ཉི་ཤུ་རྩ་ལྔ་ཉིད། །
ཅེས་བྱ་བ་ཉི་ཤུ་རྩ་ལྔ་ཉིད་དམ། ཉིས་ལྟབ་ཏུ་བྱས་ན་ལྔ་བཅུ་ཐམ་པ་ཡིན་ནོ། །

དེ་ལྟར་ལུང་དེ་དག་གི་དོན་བླ་མའི་གསུང་དང་མི་འགལ་བར་བརྗོད་ན། ཐོག་མར་མགོ་རྒྱན་གྱི་སྤྱི་བོར་རུས་པའི་འཁོར་ལོ་ལ་བུ་ག་བརྒྱད་ཕུག་སྟེ། རུས་པའི་ཕྲེང་བ་འཁོར་ལོའི་རྩིབས་ལྟ་བུར་གྱུར་པ་བརྒྱད་བྱ། དེ་ལ་བརྒྱད་ཀྱི་རྩིབས་གསུམ་མ་གཏོགས་པ་རྩིབས་ལྔའི་ཐད་ཀར་མིའི་ཐོད་པ་སོར་ལྔ་པའི་ཚད་མི་མགོའི་རི་མོ་བྲིས་པ་རེ་བཞག དེ་དག་གི་སྟེང་འོག་གཉིས་ན་ཕར་རུས་པའི་ཕྲེང་བ་ཐོད་པ་ལྟ་བུར་འཁོར་བ་རེ་བྱ། ཐོད་པའི་བར་མཚམས་སྡེབ་པའི་ཕྲེང་བ་ཐོད་ལྟར་འཁོར་བ་གསུམ་གསུམ་བྱ། དཔྲལ་བའི་ཐད་ཀར་སོར་གསུམ་གྱིས་དྲྭ་བ་དྲྭ་ཕྱེད་བྱ། གཞན་རྣམས་སུ་རྣ་བ་ཕྱེད་ནོན་ཙམ་གྱི་དྲྭ་བ་དྲྭ་ཕྱེད་བྱ། འཁོར་ལོའི་རྒྱབ་ངོས་ཀྱི་ཐད་ཀར་སྣ་ཚོགས་རྡོ་རྗེ་དང་། དེའི་གཡོན་ངོས་སུ་ཚེས་གཅིག་གི་ཟླ་བ་བྱས་ལ་སྐྲའི་ཐོར་ཚུགས་ཀྱི་ཅོད་པཎ་ལ་བརྟེན་པར་བྱ། སྐྲ་མེད་ན་བཅོས་མའི་སྐྲ་བྱས་ལ། བྲིས་སྐུའམ་གླེགས་བམ་བཅུག་ལ། སྤྱི་གཙུག་དབུ་རྒྱན་གྱི་ནང་ན་ཡར་ལ་ཐོར་ཚུགས་སུ་རྐུན་པོ་བསད་པའི་སྐྲ་ལ་བཅིངས་ཏེ། ཐག་པའི་མཐའ་གཉིས་སུ་ན་རེས་འཇོག་པ་ནི་ཅོད་པཎ་ཞེས་བྱའོ། །
རྣ་རྒྱན་ནི་རུས་པའི་འཁོར་ལོ་ལ་ཁུག་པ་གསུམ་དང་། ཁུག་ཕྱེད་གཉིས་ཏེ་ལྔ་ཡིས་བརྒྱན་པ་ཡིན་ནོ། །
མགུལ་རྒྱན་ནི་གཞུང་གཡས་གཡོན་གཉིས་དབུས་དང་གསུམ་ལ་ཕྲེང་བ་བརྒྱད་ཀྱིས་བར་བསྡམས་པ་དང་། དེ་ལ་དོ་ཤལ་གྱི་ཚུལ་དུ་འཕྱང་བ་རུས་པའི་མདུང་རྩེ་དུ་མས་མཛེས་པར་བྱས་པའི་བརྒྱད་དེ་བཅུ་དྲུག་ཡིན་ནོ། །
དཔུང་རྒྱན་གཉིས་དང་། ལག་རྒྱན་གཉིས་དང་། རྐང་རྒྱན་གཉིས་ཏེ་གདུ་བུ་དྲུག་སྟེ་ཕ་ད་ཚུ་ད་གཉིས་དབུས་དང་། རུས་པའི་གཞུང་གསུམ་ལས་ཕྲེང་བ་ལྔ་ལྔ་ཡིས་བར་བསྡམས་པ་སྨད་ངོས་སུ་མདུང་རྩེ་དང་གཡེར་ཁ་དུ་མས་མཛེས་པར་བྱས་པ་ཡིན་ནོ། །
དེའང་དཔུང་རྒྱན་གཉིས་རིང་། དེ་བས་རྐང་གདུབ་ཐུང་། དེ་བས་ཀྱང་ལག་གདུབ་ཐུང་ངོ་། །
སྐ་རགས་ཀྱི་གཞུང་གསུམ་ཕ་ད་ཚུ་ད་སྟེ་ལྔའི་བར་ཕྲེང་བ་བརྒྱད་རིམ་མམ་བཅུ་དྲུག་རིམ་གྱིས་བར་བསྡམས་ལ་དེ་ལ་དྲྭ་བ་དྲྭ་ཕྱེད་གཡེར་ཁ་དང་རུས་པའི་མདུང་རྩེ་དུ་མས་མཛེས་པར་བྱས་པ་མཐེབ་སོར་བརྒྱད་ཀྱི་ཚད་དང་མཉམ་པ་དྲྭ་བ་ལྔ་དང་དྲྭ་ཕྱེད་བཅོ་བརྒྱད་ཀྱིས་མཛེས་པར་བྱས་པ་ཡིན་ལ། གཡས་གཡོན་གྱི་དྲྭ་ཕྱེད་གསུམ་གསུམ་ལ་གཉིས་ཀྱིས་པུས་མོའི་ཐད་ཀར་སླེབ་པ་དབུས་མས་ནི་བྱིན་པའི་དཀྱིལ་ཙམ་སླེབ་པ་ཡིན་ཏེ། དེ་དག་ལ་དྲིལ་བུ་ཆུང་ངུ་མཛེས་པ་རེ་གདགས་པར་བྱའོ། །
རུས་པའི་ཚངས་སྐུད་ནི། རུས་པའི་འཁོར་ལོ་རྩིབས་བརྒྱད་ལ་བུ་ག་ཕུག་སྟེ། རྒྱ་གྲམ་དུ་བསྡམས་ལ་འཁོར་ལོ་མདུན་དང་རྒྱབ་ཏུ་འོང་བར་བྱ་སྟེ། རྒྱ་གྲམ་དུ་བཅིང་བར་བྱའོ། །
རུས་པའི་ཚངས་སྐུད་འདི་ཡོད་ཀྱང་རུང་མེད་ཀྱང་ཆོག་སྟེ། རྐུན་པོ་བསད་པའི་སྐྲ་ལས་སྐུད་པ་སུམ་སྒྲིལ་བྱས་པ་དེའང་བསྐོར་ལྔའམ་གསུམ་གསུམ་དུ་བྱ་སྟེ་རྡོ་རྗེའི་མདུད་པ་གསུམ་གྱིས་བར་འཚམས་པར་བསྡམས་ལ། དེ་ལྟ་བུའི་སེ་རལ་ཁར་ལག་པ་གཡས་པ་བཏོན་ལ། གོན་པ་ནི་ཚངས་པའི་སྐུད་པ་ཞེས་བྱ་བ་དངོས་ཡིན་ནོ། །
དགུ་བསྒྲིལ་དུ་བྱས་པའི་སྐུད་པ་གཅིག་ལ་སྔ་མ་བཞིན་རྡོ་རྗེའི་མདུད་པ་བྱས་པས་ཀྱང་བཏུབ་བོ། །
ཐོད་པའི་ཚལ་བུ་སོར་ལྔ་པའི་ཚད་དང་མཉམ་པ་བྱ་སྟེ། དེའང་སྐྱེས་པ་ལ་གཞོན་ནུ་མའི་ཐོད་པ་ཡིན་ཞིང་། བུད་མེད་ལ་སྐྱེས་པ་ཡིན་ནོ། །
སྟག་གི་ལྤགས་པའི་ཤམ་ཐབས་ཀྱི་སྟེང་དུ་རྐུན་པོ་བསད་པའི་སྐྲ་ལས་བྱས་པའི་སྐ་རགས་ཉིས་སྐོར་གྱིས་བསྡམས་ལ་དེའི་སྟེང་དུ་རུས་རྒྱན་གྱིས་སྐ་རགས་བཅིང་བར་བྱའོ། །

ཁ་ཅིག་ནི་ཕོ་རྒྱན་མོ་རྒྱན་བྱ་བ་ཡོད་ཞེས་ཟེར་ན། ཨ་བྷྱ་ཀ་རས་བྱས་པའི་སྐ་རགས་དང་མི་མགོའི་དོ་ཤལ་གཉིས་མིན་པ་ཁྱད་པར་མ་མཐོང་ལ། ལུས་ཀྱི་ཚད་དང་མཉམ་པར་བྱེད་ན་སྐྱེས་པ་རྣམས་མགོ་ཆེ་ལ། ཡན་ལག་གཞན་དང་སྐེད་པ་ཕྲ་བས་མགོ་རྒྱན་ཆེ་ལ། གཞན་ཕྲ་བར་བྱ། བུད་མེད་རྣམས་ནི་མགོ་ཆུང་ལ་ཡན་ལག་གཞན་སྦོམ་པས། མགོ་རྒྱན་ཆུང་ལ་གཞན་ཆེ་བར་བྱའོ། །
རྒྱན་དྲུག་གི་མཚན་ཉིད་དོ། །
ཞེས་རྗེ་བཙུན་རིན་པོ་ཆེས་གསུང་ངོ་། །
ཞབས་ཀྱིས་འཇིགས་བྱེད་དང་། དུས་མཚན་གནོན་པའི་ཚུལ་ལ། རྩ་འགྲེལ་གཉིས་ལས་ཞབས་གཡས་བརྐྱང་བས་འཇིགས་བྱེད་དང་། དུས་མཚན་གནོན་ཞེས་པ་དང་། གཡས་བརྐྱང་བ་དང་། གཡོན་བསྐུམ་པས་འཇིགས་བྱེད་དང་དུས་མཚན་གནོན་ཞེས་པ་ཙམ་ལས་གསལ་ཁ་མ་བྱུང་ཞིང་། ཁྱད་པར་གསལ་བྱེད་ལས། འདིའི་གོ་རིམ་དང་བསྟུན་ནས་གཡས་པས་འཇིགས་བྱེད་དང་། གཡོན་པས་དུས་མཚན་མནན་པ་དང་། ཇོ་བོ་རྗེས་ལྷན་སྐྱེས་ཀྱི་སྒྲུབ་ཐབས་ལས། དེ་ལས་བཟློག་སྟེ་གསུངས་པ་སོགས་དུ་མ་སྣང་བ་ལས། རྗེ་བཙུན་གྱིས་ཕྱི་མ་ལྟར་མཛད་པ་ནི། མངོན་བརྗོད་ལས། འཇིགས་བྱེད་དང་ནི་དུས་མཚན་དག །སྲེད་དང་སྡང་བ་ཞབས་ཀྱིས་གནོན། །
ཞེས་དང་། རྟག་དང་ཆད་པའི་རྣམ་རྟོག་གིས། །
འཇིགས་བྱེད་དུས་མཚན་འོག་དུ་བྱས། །
ཞེས་གསུངས་པའི་དོན་དུ་མཛད་པ་སྟེ། འཇིགས་བྱེད་རྟག་པ་འཁོར་བའི་མཐའ་སྲེད་པའི་ངོ་བོ་ཞབས་གཡོན་པ་ཤེས་རབ་ཀྱི་རང་བཞིན་གྱིས་མནན་པས་ཟུང་འཇུག་ཏུ་འགྱུར་ལ། དུས་མཚན་ཆད་པ་མྱ་ངན་ལས་འདས་པའི་མཐའ་སྤང་བའི་ངོ་བོ་ཞབས་གཡས་པ་ཐབས་ཀྱི་རང་བཞིན་གྱིས་མནན་པས་ཟུང་འཇུག་ཏུ་འགྱུར་བའོ། །
རྗེ་བཙུན་གྱིས་འཇིགས་བྱེད་ནག་པོ་ལག་པ་བཞི་པ། གཡས་ཌཱ་མ་རུ་དང་གྲི་གུག གཡོན་ཁ་ཊྭཱཾ་ག་དང་ཐོད་པ་བསྣམས་པ། དུས་མཚན་མ་དམར་མོ་གྲི་གུག་དང་ཐོད་པ་འཛིན་པ་ཞེས་གསུངས་པ་ལ། མཁས་པ་བུས། དེ་འདྲ་བའི་ཕྱག་མཚན་ནི་རྒྱུད་འགྲེལ། སྒྲུབ་ཐབས་སོགས་ན་འདུག་པ་མ་མཐོང་ཞེས་གསུངས་པ་ནི། མ་གཟིགས་པ་ཐུགས་མེད་ན་ཡང་། འདི་ནི་ཕམ་འཐིང་པའི་མན་ངག་སྟེ། མན་ངག་ཏུ་འགྲོ་ཚུལ་ནི། རྩ་རྒྱུད་ལས། ཧེ་རུ་ཀ་ཞལ་བཞི་ཕྱག་བཞི་པ་ནས། ཕྱག་འབུམ་པའི་བར་གསུངས་པའི་ཕྱག་བཞི་པ་དང་། སངས་རྒྱས་ཐོད་པའི་གཙོ་བོ་དང་། རྡོ་རྗེ་མཁའ་འགྲོ་ནས་གསུངས་པའི་གཙོ་བོ་མང་པོ་ཕྱག་མཚན་དེ་ལྟར་དུ་གསུངས་ལ། འདིར་སངས་རྒྱས་ཀྱི་ཡེ་ཤེས་གཅིག་ཉིད། གདུལ་བྱ་དབང་ཕྱུག་ཆེན་པོར་སྤྲུལ་ནས་བཏུལ་བའི་ཚེ། དེའི་ཕྱག་མཚན་བཅོམ་ལྡན་འདས་ཀྱི་ཕྱག་མཚན་དུ་བཟུང་བར་གསུངས་པས། འདིར་གདུལ་བྱ་ལ་ཕྱག་མཚན་ཉུང་ཤོས་དེ་ཉིད་སྦྱར་བའི་སྐབས་ཡིན་པའི་ཕྱིར་དང་། དེ་ཉིད་ཀྱིས་དུས་མཚན་མའི་ཕྱག་མཚན་ཡང་དེ་ལྟར་དུ་གྲུབ་པའི་ཕྱིར་རོ། །
གསུམ་པ་དེ་དག་གི་རྣམ་དག་ནི། ལྭ་བ་པས། ཞལ་བཞིར་གསུངས་པ་གང་ཡིན་པ། །
དགའ་བ་བཞི་ཡི་རང་བཞིན་གསུངས། །
དགའ་ཀུན་རྫོགས་པའི་བྱང་ཆུབ་གཅིག །སྟོང་པའི་རང་བཞིན་ཉིད་ཀྱི་ཕྱིར། །
ཞལ་གཅིག་ཏུ་ནི་རབ་ཏུ་གྲགས། །
སྤྱན་གསུམ་སྲིད་པ་གསུམ་དུ་ཤར། །
ཐོག་མཐའ་མེད་པའི་ཆོས་རྣམས་ནི། །
བེམ་པོའི་རང་བཞིན་ལས་བཟློག་པ། །
རལ་པའི་དོན་དུ་རབ་ཏུ་གསུངས། །
སྣ་ཚོགས་སེམས་ཅན་དོན་མཛད་པས། །
སྣ་ཚོགས་རྡོ་རྗེས་མཚན་པ་ཡིན། །
ཟླ་བ་བྱང་ཆུབ་སེམས་འགྱུར་བ། །
བདེ་ཆེན་རང་བཞིན་འོད་གསལ་བའོ། །
སྲིད་པའི་ཡན་ལག་བཅུ་གཉིས་ཕྱིར། །
བཅུ་གཉིས་ཕྱག་དང་མངོན་དུ་ལྡན། །
ཡུལ་རྣམས་དང་ནི་དབང་པོ་རྣམས། །

གཉིས་མེད་རྣམ་པའི་སྤྱོད་ཡུལ་གྱི། །
ཕྱག་རྣམས་མཚན་མས་མཚན་པ་ཡིན། །
བྱང་ཆུབ་སེམས་ནི་རྡོ་རྗེར་གྱུར། །
ཤེས་རབ་དྲིལ་བུར་རབ་ཏུ་བརྗོད། །
སྐུ་གསུམ་དག་ཕྱིར་མདུང་རྩེ་གསུམ། །
གླང་པོ་གཏི་མུག་བྲལ་བ་སྟེ། །
དགྲ་སཏྭ་ཞེ་སྡང་གཅོད་བྱེད་པ། །
ལུས་ངག་སེམས་ལས་ཡང་དག་བྱུང་། །
ཞགས་པས་ཉེས་པ་འཆིང་བ་སྟེ། །
ལུས་ཅན་མ་ལུས་མི་མཐུན་ཕྱོགས། །
སེམས་ཅན་དོན་བྱེད་རྩོམ་པས་ན། །
ཟངས་གྲི་ཤིན་ཏུ་རྣོ་བའོ། །
མགོ་བོ་ཚངས་པའི་རང་བཞིན་གྱིས། །
ཁ་ཊྭཱཾ་སྟོང་པའི་རྣམ་པ་སྟེ། །
ཅང་ཏེའུ་ཐབས་རྣམ་དག་པའོ། །
རྟག་ཏུ་དགའ་བའི་རང་བཞིན་གྱིས། །
ཆོས་ཀྱི་དབྱངས་སྒྲ་ཧཱུྃ་མཛད་པའོ། །
ཐོད་པ་ནམ་མཁའི་དཀྱིལ་འཁོར་ཏེ། །
སྙིང་རྗེ་རོ་ཡིས་ཡོངས་བཀང་བའོ། །
གསོལ་བ་དངོས་གྲུབ་རྒྱུ་ཡིན་ནོ། །
མཆེ་བ་བཞི་ནི་མངོན་གྱུར་པ། །
བདུད་བཞི་འཇོམས་པར་མཛད་པའོ། །
འོད་ཟེར་འཁྲིགས་པས་འཁྲུགས་ལྡན་པའི། །
རྟག་ཏུ་ཚེམས་ཀྱི་ཕྲེང་བ་གཉིས། །
རྡོ་རྗེ་རོ་ཡིས་ཡོངས་བཀང་བས། །
ཧ་ཧ་བཞད་པས་གསོལ་མཛད་ཞལ། །
ཉོན་མོངས་བདུད་བཞི་དག་ཉིད་པས། །
མགོ་བོ་དོ་ཤལ་གྱིས་བརྒྱན་བྱས། །
སྟོང་ཉིད་དག་པས་སྡིགས་མཛུབ་བོ། །
ཞེས་སོ། །
རྗེ་བཙུན་གྱིས། བཅོམ་ལྡན་འདས་སྐུ་མདོག་སྔོན་པོ་ཞལ་བཞི་པ། རྩ་བའི་ཞལ་ནི་ལུས་མདོག་མཚུངས་པ། གཡས་ཞལ་ནི་ཤིན་ཏུ་སེར་བ། རྒྱབ་མ་དམར་བ། གཡོན་པ་ལྗང་བ་སྟེ། ཚད་མེད་པ་བཞིའམ། འབྱུང་བ་བཞིའམ། རྣམ་ཐར་བཞིའམ། ཕྲིན་ལས་བཞི་འགྲུབ་པའི་རྟགས་ཡིན་ནོ། །
ཁམས་གསུམ་ལ་གཟིགས་ཤིང་། དུས་གསུམ་གྱི་དངོས་པོ་མཁྱེན་པའི་བརྡར་ཞལ་རེ་རེ་ལ་སྤྱན་གསུམ་གསུམ་མོ། །
རྟེན་ཅིང་འབྲེལ་བར་འབྱུང་བ་བཅུ་གཉིས་ལུགས་འབྱུང་དང་། ལུགས་ལས་ཟློག་པ་ཐུགས་སུ་ཆུད་པའི་བརྡར་ཕྱག་བཅུ་གཉིས་པ། ཐབས་དང་ཤེས་རབ་གཉིས་སུ་མེད་པའི་བརྡར་རྡོ་རྗེ་ཕག་མོ་ལ་འཁྱུད་པའི་ཕྱག་གཉིས་ཀྱིས་ཡེ་ཤེས་ལྔ་རོ་གཅིག་པའི་བརྡར་རྡོ་རྗེ་དང་། སྟོང་པ་ཉིད་ཀྱི་སྒྲ་སྒྲོགས་པའི་བརྡར་དྲིལ་བུ་བསྣམས་པ། འོག་མ་གཉིས་ཀྱིས་གཏི་མུག་སྤངས་པའི་བརྡར་གླང་པོ་ཆེའི་པགས་པ་མགོ་གཡས་སུ་བསྟན་ཏེ་བརྒྱངས་པའི་ཚུལ་གྱིས་བསྣམས་པ། མཆོག་ཏུ་དགའ་བའི་སྒྲས་སངས་རྒྱས་ཐམས་ཅད་བསྐུལ་བའི་རྟགས་སུ། གཡས་ཀྱི་གསུམ་པ་ན་ཌཱ་མ་རུ། ཉེས་པ་ཐམས་ཅད་གཅོད་པའི་བརྡར་བཞི་པ་ན་དགྲ་སཏྭ། དངོས་པོ་དང་དངོས་པོ་མེད་པའི་རྣམ་པར་རྟོག་པ་ཐམས་ཅད་གཅོད་པའི་བརྡར་ལྔ་པ་ན་གྲི་གུག སྲིད་པ་གསུམ་གྱི་ཉེས་པ་འཇོམས་པའི་རྟགས་སུ་དྲུག་པ་ན་མདུང་རྩེ་གསུམ་པ་བསྒྲེང་བའོ། །
བྱང་ཆུབ་ཀྱི་སེམས་དང་མི་འབྲལ་བ་མཚོན་པས་ན་གཡོན་གྱི་གསུམ་པ་ན་ཁ་ཊྭཱཾ་ག་རྡོ་རྗེས་མཚན་པ། བདེ་བ་ཆེན་པོ་སྐྱོང་བའི་རྟགས་སུ་བཞི་པ་ན་ཁྲག་གིས་གང་བའི་ཐོད་པ། ཡང་དག་པའི་ཡེ་ཤེས་སེམས་ཅན་གྱི་རྒྱུད་ལ་འཆིང་བ་ནི་ལྔ་པ་ན་རྡོ་རྗེ་ཞགས་པ། རྣམ་པར་རྟོག་པ་ཐམས་ཅད་བཅོམ་པའི་བརྡར་དྲུག་པ་ན་ཚངས་པའི་མགོ་བོ། པདྨ་དང་ཉི་མའི་གདན་གྱི་སྟེང་ན་ཞབས་གཡས་པ་ཐུགས་རྗེ་ཆེན་པོའི་རང་བཞིན་བརྐྱངས་པས་དུས་མཚན་དམར་མོ་མྱ་ངན་ལས་འདས་པའི་མཐའ་མནན་པ། ཞབས་གཡོན་པ་ཤེས་རབ་ཀྱི་རང་བཞིན་བསྐུམས་པས་འཇིགས་བྱེད་ནག་པོ་འཁོར་བའི་མཐའ་མནན་པའོ། །
ཚོགས་གཉིས་ཡོངས་སུ་རྫོགས་པ་ནི་རལ་པའི་ཐོར་ཚུགས་ཀྱིས་བརྒྱན་པ། ཡེ་ཤེས་ལྔའི་རང་བཞིན་གྱི་དབུ་རེ་རེ་ལ་ཐོད་པ་སྐམ་པོ་ལྔ་ལྔའི་ཅོད་པཎ། ཚོགས་རིམ་གྱིས་རྫོགས་ཤིང་བྱང་ཆུབ་ཀྱི་སེམས་མཚོན་པ་ནི་དབུའི་གཙུག་གི་གཡོན་ལ་ཟླ་བ་ཕྱེད་པ་འཇོག་པ། ཕྲིན་ལས་སྣ་ཚོགས་ཀྱིས་སེམས་ཅན་གྱི་དོན་མཛད་པ་ནི་སྣ་ཚོགས་རྡོ་རྗེས་སྤྱི་བོར་བརྒྱན་པ། ཞལ་རྣམ་པར་འགྱུར་བ་ནི་ལོག་པར་ལྟ་བ་སྤངས་པ། མཆེ་བ་རྣམ་པར་གཙིགས་པ་ནི་བདུད་བཞི་འཇོམས་པ། སྟག་གི་པགས་པའི་ཤམ་ཐབས་ཀྱིས་ནི་གཟུང་འཛིན་སྤངས་པ། མི་མགོ་རློན་པ་ཁྲག་འཛག་པ་ལྔ་བཅུ་ཐམ་པའི་དོ་ཤལ་གྱིས་ནི་ཡི་གེ་ཨཱ་ལི་ཀཱ་ལི་ལྔ་བཅུ་དག་པ། རྣ་རྒྱན་གཉིས་ནི་བཟོད་པའི་ཕ་རོལ་ཏུ་ཕྱིན་པ། གདུ་བུ་དྲུག་ནི་ཚུལ་ཁྲིམས་ཀྱི་ཕ་རོལ་ཏུ་ཕྱིན་པ། མགུལ་གྱི་ཕྲེང་བ་དང་དོ་ཤལ་ནི་སྦྱིན་པའི་ཕ་རོལ་ཏུ་ཕྱིན་པ། སྐ་རགས་ནི་བརྩོན་འགྲུས་ཀྱི་ཕ་རོལ་ཏུ་ཕྱིན་པ། སྤྱི་བོའི་རྒྱན་རྣམས་ནི་བསམ་གཏན་གྱི་ཕ་རོལ་ཏུ་ཕྱིན་པ། ཐལ་བ་དང་མཆོད་ཕྱིར་ཐོགས་ནི་ཤེས་རབ་ཀྱི་ཕ་རོལ་ཏུ་ཕྱིན་པ་སྟེ། ཕ་རོལ་ཏུ་ཕྱིན་པ་དྲུག་རྣམ་པར་དག་པའི་ཕྱག་རྒྱ་དྲུག་གིས་རྒྱས་བཏབ་པའོ། །

སྒེག་པ་དང་། དཔའ་བ་དང་། མི་སྡུག་པ་དང་། དགོད་པ་དང་། དྲག་ཤུལ་དང་། འཇིགས་སུ་རུང་བ་དང་། སྙིང་རྗེ་དང་། རྔམ་པ་དང་། ཞི་བ་དང་ལྡན་པ་སྟེ། གར་གྱི་ཉམས་དགུ་དང་ལྡན་པའོ། །
ཡུམ་རྡོ་རྗེ་ཕག་མོ་ནི་སྐུ་མདོག་དམར་ཞིང་སྐྲ་གྲོལ་བ་ནི་སེམས་ཅན་ལ་རྗེས་སུ་ཆགས་པ། ཞལ་གཅིག་པ་ནི་དེ་བཞིན་ཉིད་དུ་རོ་གཅིག་པ། སྤྱན་གསུམ་པ་ནི་སྔར་བརྗོད་དོ། །
གཅེར་བུ་ནི་ཉོན་མོངས་པའི་སྒྲིབ་གཡོགས་དང་བྲལ་བ། ཕྱག་གཡོན་པས་འཁྱུད་ནས། གདུག་པ་དང་བདུད་ལ་སོགས་པའི་ཁྲག་གིས་བཀང་བའི་ཐོད་པ་བསྣམས་པ་ནི་གདུག་པ་ལ་སོགས་པ་ཉིད་འདུལ་བ། གཡས་པས་ཕྱོགས་ཐམས་ཅད་དུ་གདུག་པ་ཅན་རྣམས་ལ་སྡིགས་མཛུབ་བྱེད་ཅིང་གྲི་གུག་རྡོ་རྗེས་མཚན་པ་བསྣམས་པ་ནི་ཉོན་མོངས་པ་ཚར་གཅོད་པ། ཐལ་བ་དང་མཆོད་ཕྱིར་ཐོགས་མ་གཏོགས་པའི་རྒྱན་ལྔ་ནི་ཕ་རོལ་ཏུ་ཕྱིན་པ་ལྔ་སྟེ། ཤེས་རབ་ནི་ལྷ་མོ་ཉིད་ཡིན་པའི་ཕྱིར་རོ། །
ལྷ་མོ་འོག་ནས་འབྱུང་བ་རྣམས་ཀྱི་རྒྱན་ཡང་དེ་བཞིན་དུ་ཤེས་པར་བྱའོ། །
བསྐལ་པའི་མེ་ལྟ་བུའི་གཟི་བརྗིད་དང་ལྡན་པ་ནི་བདུད་ཐམས་ཅད་སྐྲག་པར་བྱེད་པ། བདེ་བ་གསོལ་བའི་བརྡར་ཁྲག་གསོལ་བ་ལ་དགྱེས་ཤིང་བྷ་ག་ནས་ཁྲག་འཛག་པ། ཐབས་ཤེས་རབ་ཟུང་དུ་འཇུག་པ་མཚོན་པ་ནི་བྱིན་པ་གཉིས་ཀྱིས་ལེགས་པར་འཁྱུད་པ་སྟེ། བཅོམ་ལྡན་འདས་ནི་ལྷག་མཐོང་དང་ཐུགས་རྗེ་ཆེན་པོའི་བརྡ་ཡིན་ལ། ཡུམ་ནི་ཞི་གནས་དང་བདེ་བ་ཆེན་པོའི་བརྡའི་རང་བཞིན་ཡིན་ནོ་ཞེས་གསུངས་ཏེ། འདི་དག་ནི་ཕལ་ཆེར། པྲ་ཛྙཱ་རཀྵི་ཏའི་འགྲེལ་པ་ལ་བརྟེན་པར་སྣང་ངོ་། །
གཙོ་བོ་ཡབ་ཡུམ་གསལ་བཏབ་ནས་འཁོར་རྣམས་གསལ་མ་བཏབ་པའི་བར་འདིར་པྲ་ཛྙཱ་རཀྵི་དང་། ལྭ་བ་པས་མཁའ་གསང་བྱིན་རླབས་དང་། ལྟེ་བ། སྙིང་ག མགྲིན་པ། སྤྱི་བོ་རྣམས་སུ་ཕན་ཚུན་གྱི་སྙིང་པོ་དང་ཉེ་སྙིང་བཀོད་དེ། ཕན་ཚུན་ཙུམྦ་ན་དང་། ཡི་གེ་གསུམ་གྱི་དགའ་བ་བརྩམ་པར་བཤད་ཅིང་། འཁྲུལ་སྤོང་དང་ཁྱད་པར་གསལ་བྱེད་ལས། འཁོར་གྱི་ལྷ་རྣམས་གསལ་བཏབ་པའི་རྗེས་སུ་དེ་ལྟར་བཤད་པ་ནི་སློབ་དཔོན་གྱི་གཞུང་དང་། ནཱ་རོ་པའི་མན་ངག་གཉིས་ཀ་ལས་མི་འབྱུང་ཞིང་། ཀུན་སྤྱོད་བརྒྱད་པར། ཡི་གེ་དྱཾ་ནི་སྣ་རྩེར་ཡང་དག་སྦྱར། །
བྱཾ་ནི་མཚམས་ཀྱི་ལྟེ་བར་ཡང་དག་དགོད། །
ལྟེ་བ་སྙིང་ག་དཔྲལ་བ་རུ། །
སྔགས་ཀྱི་ཚོགས་དང་བཅས་པས་བྱིན་གྱིས་བརླབ། །
ལྟེ་བ་སྙིང་ག་དག་ཏུ་རྣལ་འབྱོར་མ། །
སངས་རྒྱས་མཁའ་འགྲོ་མ་ཡི་སྔགས་ཀྱིས་ནི། །
ཨ་ཝ་དྷཱུ་ཏཱི་གཉིས་ཀྱི་དཔའ་བྱིན་བརླབ། །
རྣལ་འབྱོར་མ་དང་དཔའ་བོ་གཉིས་མེད་ཡིན། །
ཞེས་ཡེ་ཤེས་ཀྱི་འཁོར་ལོ་དགུག་གཞུག་གི་རྗེས་སུ་གསུངས་པ་ནི། ཡེ་ཤེས་པ་དང་དམ་ཚིག་པ་དབྱེར་མེད་པའི་དགའ་བ་སྐྱོང་བ་རྒྱས་པ་ཡིན་ལ། མདོར་བསྡུ་ན་ལག་པ་གཉིས་ཀྱིས་པད་སྐོར་དང་འཁྱུད་རྒྱ་བྱས་ཏེ། ཡོ་ག་ཤུདྡྷཿའི་སྔགས་བརྗོད་པས་ཆོག་པའི་དོན་ཡིན་པར་སྣང་གི སྔ་མ་རྣམས་སྟོན་པ་མ་ཡིན་ཏེ། སྔར་གྱི་ལུང་དེའི་དེ་མ་ཐག་ཏུ། དང་པོར་དགའ་བ་དཔའ་བོ་སྟེ། །
མཆོག་ཏུ་དགའ་བ་རྣལ་འབྱོར་མ། །
རབ་ཏུ་དགའ་བ་མ་ལུས་ཉིད། །
དེ་བདེའི་ཐབས་ནི་ཀུན་རིག་པའོ། །
ལྷ་ཡུལ་ས་སྟེང་ས་འོག་ཏུ། །
སྐད་ཅིག་གིས་ནི་གཟུགས་གཅིག་འགྱུར། །
བསྒོམ་པ་བདག་ཉིད་བཤད་པའོ། །
བསྡུ་བའི་ཆོ་ག་དྲན་པ་ནི། །
གཡས་དང་གཡོན་ནི་ལག་གཉིས་ཀྱིས། །
བསྐོར་བ་མཁའ་འགྲོ་བདེ་དེ་ཡིན། །
ཞེས་གསུངས་པས་སོ། །
རྒྱ་གར་བ་རྣམས་ཀྱང་ཐུགས་དགྱེས་པར་གྱུར་ཅིག གཉིས་པ་འཁོར་གྱི་ལྷ་རྣམས་བཤད་པ་ནི། སློབ་དཔོན་གྱི་གཞུང་ལས། མཁའ་འགྲོ་མ་དང་། ལཱ་མ་དང་ཞེས་པ་ནས། དཔའ་བོ་དང་རྣལ་འབྱོར་མ་འདི་ཐམས་ཅད་ཀྱི་དཔྲལ་བར་རྡོ་རྗེའི་ཕྲེང་བའོ། །

ཞེས་པའི་བར་གྱིས་བསྟེན་ཏེ། བདེ་ཆེན་འཁོར་ལོའི་པདྨའི་འདབ་མ་བཞི་ལ། ཤར་དུ་ཌཱ་ཀི་ནཱི་སྟེ་མཁའ་འགྲོ་མ་ནག་མོ། བྱང་དུ་ལཱ་མ་སྟེ་མཛེས་མ་ལྗང་གུ། ནུབ་ཏུ་ཁཎྜ་རོ་ཧ་སྟེ་དུམ་སྐྱེས་མ་དམར་མོ། ལྷོར་རཱུ་བི་ནི་སྟེ་གཟུགས་ཅན་མ་སེར་མོ་རྣམས་ཞལ་གཅིག་ཕྱག་བཞི་མ། གཡས་གཉིས་ན་ཌཱ་མ་རུ་དང་གྲི་གུག གཡོན་གཉིས་ན་ཁ་ཊྭཱཾ་ག་དང་ཐོད་པ་སྟེ་འདི་དག་ནི་རྒྱབ་ནས་ཚུར་བགྲངས་པའོ། །
གཅེར་བུ་སྐྲ་གྲོལ་བ་སྤྱན་གསུམ་པ། གཡས་བརྐྱངས་པས་བཞུགས་པ། ཞལ་མཆེ་བ་རྣམ་པར་གཙིགས་པ། ཕྱག་རྒྱ་ལྔས་བརྒྱན་པ་བསམ་པར་བྱའོ། །
འདི་དག་གི་སྐུ་མདོག་ཕྱག་མཚན་རྒྱན་ཆ་རྣམས་མངོན་བརྗོད་ཀྱི་ལེའུ་བཞི་པ་ལས་གསུངས་པས། ནག་པོ་ཞབས་ཀྱི་འཁོར་ལོ་གཞན་རྣམས་ཀྱི་ལྷ་ཞལ་གཅིག་ཕྱག་གཉིས་པར་བྱེད་པའི་ཚེ་ན་ཡང་། བཞི་པོ་ཞལ་གཅིག་ཕྱག་བཞི་པར་རྡུལ་ཚོན་བྲི་བའི་སྐབས་སུ་གསུངས་ཤིང་། རྗེ་བཙུན་རྩེ་མོས་དྲིལ་བུ་པའི་སྒྲུབ་ཐབས་སུ་ཡང་འདི་བཞིན་དུ་གསུངས་སོ། །
མཚམས་བཞིར་བདུད་རྩི་ལྔས་ཡོངས་སུ་གང་བའི་བུམ་པའི་སྟེང་དུ་བྱང་སེམས་དཀར་པོས་གང་བའི་ཐོད་པ་བཞི་འཇོག་པར་མངོན་བརྗོད་ལས་གསུངས་ཤིང་། ཀུན་སྤྱོད་ལས་ཀྱང་། ཕྱོགས་བྲལ་གྱི་ནི་བཞི་པོ་དག །ལྔ་ཡིས་གང་བའི་ཐོད་པ་ཉིད། །
ཅེས་གསུངས་སོ། །
སྔར་བཤད་པའི་ཐུགས་འཁོར་དེའི་ཤར་རྩིབས་པུལླཱི་ར་མ་ལ་ཡར་དཔའ་བོ་ཁཎྜ་ཀ་པཱ་ལི་སྟེ་ཐོད་པའི་དུམ་བུ་དང་། དཔའ་མོ་པྲ་ཙཎྜི་སྟེ་རབ་གཏུམ་མ་ཞལ་སྦྱོར་གྱི་ཚུལ་ལོ། །
དེ་བཞིན་དུ་བྱང་རྩིབས་ཛཱ་ལེན་དྷ་ར་སྟེ། འབར་བ་འཛིན་པར་མ་ཧཱ་ཀཾ་ཀཱ་ལ་སྟེ་ཀེཾ་རུས་ཆེན་པོ་དང་། ཙཎྜ་ཨཀྵི་སྟེ་གཏུམ་པའི་མིག་ཅན་མའོ། །
འདིར་བུ་དགེ་གཉིས་ཀྱིས་དྲྭ་བ་འཛིན་པར་བསྒྱུར་བ་ནི། སྔོན་གྱི་སྒྱུར་བྱེད་དམ་པ་འབྲོག་མི་སོགས་ལ་ཟུར་ཟ་བར་སྣང་ཡང་ཛྭ་ལ་ཆུ་ལ་འཇུག་པ་ལ། དེ་ལས་བཟློག་པའི་དོན་ལ། ཨ་ནཱིའི་འཕེལ་བ་བྱས་པས། ཛྭ་ལ་འབར་བའམ་མེ་ལ་འཇུག་པའི་དོན་མ་རྟོགས་པའོ། །
ནུབ་རྩིབས་ཨོ་ཌི་ཡ་ནཱ་སྟེ་འཇིག་རྟེན་ན་གྲགས་པའི་ཨུ་རྒྱན་དུ་ཀཾ་ཀ་ལ་སྟེ་ཀེང་རུས་དང་། བྲ་བྷཱ་ཝ་ཏི་སྟེ་འོད་ལྡན་མའོ། །
ལྷོ་རྩིབས་ཨརྦུ་ད་ར་བི་ཀ་དཾཥྚི་ཎ་སྟེ་མཆེ་བ་རྣམ་པར་གཙིགས་པ་དང་། མ་ཧཱ་ནཱ་སཱི་སྟེ་སྣ་ཆེན་མ་གཉིས་སོ། །
ཤར་ལྷོའི་རྩིབས་གོ་ད་ཝ་རཱི་སྟེ་མཆོག་སྦྱིན་དུ་སུ་རཱ་ལྷའམ་ཆང་ལ་འཇུག བཻ་རཱི་སྟེ་ཆང་སྒྲའམ་ལྷ་སྒྲ་དང་། ཝི་རཱ་མ་ཏཱི་སྟེ་དཔའ་བོའི་བློ་ཆེན་མའོ། །
ལྷོ་ནུབ་ཀྱི་རྩིབས་རཱ་མེ་ཤྭ་རར་ཨ་མི་ཏཱ་བྷ་བ་སྟེ་འོད་དཔག་མེད་དང་། ཁར་ཝ་རཱི་སྟེ་མིའུ་ཐུང་མའོ། །
ནུབ་བྱང་གི་རྩིབས་དེ་ཝཱི་ཀོ་ཊི་སྟེ་ལྷ་མོའི་མཁར་དུ་བཛྲ་པྲ་བྷ་བ་སྟེ་རྡོ་རྗེའི་འོད་དང་། ལང་ཀ་ཤྭ་རཱི་སྟེ་ལང་ཀའི་དབང་ཕྱུག་མའོ། །
བྱང་ཤར་གྱི་རྩིབས་མཱ་ལ་བ་སྟེ་ཕྲེང་བ་ཅན་མར་བཛྲ་དེ་ཧ་སྟེ་རྡོ་རྗེའི་སྐུ་དང་། དྲུ་མཙྪ་ཡཱ་ཏ་ཤིང་གྲིང་མའོ། །
འདི་དག་ནི་ཐུགས་ཀྱི་འཁོར་ལོའི་ལྷ་སྟེ་སྐུ་མདོག་སྔོན་པོ་ཐུགས་ཀྱི་གསང་བ་བསམ་གྱིས་མི་ཁྱབ་པའི་ངོ་བོའོ། །
དེའི་ཕྱི་རོལ་གསུང་གི་འཁོར་ལོའི་ཤར་རྩིབས་ཀཱ་མ་རཱུ་པ་སྟེ་འདོད་པའི་གཟུགས་སུ་ཨཾ་གུ་རཱི་སྟེ་མྱུ་གུ་ཅན་དང་། ཨེ་རཱ་ཝ་ཏྭི་སྟེ་ས་སྲུང་མའོ། །
བྱང་རྩིབས་ཨོ་དྲར་བཛྲ་ཛ་ཊཱི་སྟེ་རྡོ་རྗེ་རལ་པ་ཅན་དང་། མཧཱ་བྷཻ་ར་ཝཱ་སྟེ་འཇིགས་བྱེད་ཆེན་མོའོ། །
ནུབ་རྩིབས་ཏྲི་ཤ་ཀུ་ནི་སྟེ་དགེ་མཚན་གསུམ་པར་མ་ཧཱ་བཱི་ར་སྟེ་དཔའ་བོ་ཆེན་པོ་དང་བཱ་ཡུ་བེ་གཱ་སྟེ་རླུང་གི་ཤུགས་ཅན་མའོ། །

ལྷོ་རྩིབས་ཀོ་ས་ལ་སྟེ་དགེ་བ་ཅན་དུ་བཛྲ་ཧཱུྃ་ཀཱ་ར་སྟེ་རྡོ་རྗེ་ཧཱུྃ་མཛད་དང་། སུ་རཱ་བྷཀྵི་སྟེ་ཆང་འཐུང་མའོ། །
ཤར་ལྷོའི་རྩིབས་ཀ་ལིཾ་ཀར་སུ་བྷ་ཏྲ་སྟེ་རབ་ཏུ་བཟང་པོ་དང་། ཤྱཱ་མ་དེ་ཝཱི་སྟེ་སྔོ་བསངས་ལྷ་མོའམ་ལྗང་ལྷ་མོའོ། །
ལྷོ་ནུབ་ཀྱི་རྩིབས་ལཾ་པཱ་ཀ་སྟེ་འཕྱང་བ་ཅན་དུ་བཛྲ་བྷ་ཏྲ་སྟེ་རྡོ་རྗེ་བཟང་པོ་དང་། སུ་བྷ་ཏྲ་སྟེ་ཤིན་ཏུ་བཟང་མོའོ། །
ནུབ་བྱང་གི་རྩིབས་ཀཉྩིར་མ་ཧཱ་བྷཻ་ར་ཝ་སྟེ་འཇིགས་བྱེད་ཆེན་པོ་དང་། ཧ་ཡ་ཀརྞ་སྟེ་རྟ་རྣ་མའོ། །
བྱང་ཤར་གྱི་རྩིབས་ཧི་མཱ་ལ་ཡ་སྟེ་གངས་ཅན་དུ་བི་རུ་པཀྵ་སྟེ་མིག་མི་བཟང་དང་། ཁ་ག་ན་ནཱི་སྟེ་བྱ་གདོང་མའོ། །
འདི་དག་ནི་གསུང་གི་འཁོར་ལོའི་ལྷ་སྟེ་སྐུ་མདོག་དམར་པོ་གསུང་གི་གསང་བ་བསམ་གྱིས་མི་ཁྱབ་པའི་ངོ་བོའོ། །
དེའི་ཕྱི་རོལ་སྐུའི་འཁོར་ལོའི་ཤར་རྩིབས་པྲེ་ཏ་པུ་རཱི་སྟེ་ཡི་དྭགས་ཀྱི་གྲོང་དུ་མཧཱ་བ་ལ་སྟེ་སྟོབས་པོ་ཆེ་དང་། ཙཀྲ་ཝཻ་ར་སྟེ་འཁོར་ལོའི་ཤུགས་ཅན་མའོ། །
བྱང་རྩིབས་གྲྀ་ཧ་དེ་ཝ་སྟེ་ཁྱིམ་གྱི་ལྷར་རཏྣ་བཛྲ་སྟེ་རིན་ཆེན་རྡོ་རྗེ་དང་། ཁཎྜ་རོ་ཧཱ་སྟེ་དུམ་སྐྱེས་མའོ། །
ནུབ་རྩིབས་སཽ་རཱཥྚར་སྟེ་ཡུལ་འཁོར་བཟང་པོར་ཧ་ཡ་གྲཱྀ་ཝ་སྟེ་རྟ་མགྲིན་དང་། ཤཽཎྜི་ནི་སྟེ་ཆང་འཚོང་མའོ། །
ལྷོ་རྩིབས་སུ་ཝརྞ་དྭི་སྟེ་གསེར་གླིང་དུ་ཨཱ་ཀཱ་ཤ་གརྦྷ་སྟེ་ནམ་མཁའི་སྙིང་པོ་དང་། ཙཀྲ་ཝརྨི་ཎི་སྟེ་འཁོར་ལོའི་གོ་ཆ་མའོ། །
ཤར་ལྷོའི་རྩིབས་ན་ག་ར་སྟེ་གྲོང་ཁྱེར་དུ་ཤྲཱི་ཧེ་རུ་ཀ་སྟེ་དཔལ་ཧེ་རུ་ཀ་དང་། སུ་ཝཱི་ར་སྟེ་ཤིན་ཏུ་དཔའ་མོའོ། །
ལྷོ་ནུབ་ཀྱི་རྩིབས་སིནྡྷཱུར་པདྨ་ནི་ཤྭ་ར་སྟེ་པདྨ་གར་གི་དབང་ཕྱུག་དང་། མ་ཧཱ་བ་ལི་སྟེ་སྟོབས་ཆེན་མའོ། །
ནུབ་བྱང་གི་རྩིབས་མ་རུ་སྟེ་མྱ་ངམ་དུ་བཻ་རོ་ཙ་ན་སྟེ་རྣམ་པར་སྣང་མཛད་དང་། ཙཀྲ་ཝརྟི་ནཱི་སྟེ་འཁོར་ལོས་སྒྱུར་མའོ། །
བྱང་ཤར་གྱི་རྩིབས་ཀུ་ལ་ཏར་བཛྲ་སཏྭ་སྟེ་རྡོ་རྗེ་སེམས་དཔའ་དང་། མ་ཧཱ་བཱིརྻ་སྟེ་བརྩོན་འགྲུས་ཆེན་མོའོ། །
འདི་དག་ནི་སྐུའི་འཁོར་ལོའི་ལྷ་སྟེ་སྐུ་མདོག་དཀར་པོ་སྐུའི་གསང་བ་བསམ་གྱིས་མི་ཁྱབ་པའི་ངོ་བོའོ། །
དཔའ་བོ་ཉི་ཤུ་རྩ་བཞི་ནི་ཞལ་གཅིག་ཕྱག་བཞིའི་དང་པོ་གཉིས་ཀྱིས་རྡོ་རྗེ་དང་དྲིལ་བུ་འཛིན་པས་རང་རང་གི་ཡུམ་ལ་འཁྱུད་པ། གཡས་འོག་མས་ཌཱ་མ་རུ། གཡོན་འོག་མས་ཁ་ཊྭཱཾ་ག་འཛིན་པར་གཞུང་ལས་གསུངས་ཤིང་། རྗེ་བཙུན་གྱིས། ཕམ་འཐིང་པའི་དགོངས་པས་ཁ་ཊྭཱཾ་ག་ནི་གྲུ་མོར་འོང་ལ། གཡོན་པ་དངོས་སུ་ནི་ཐོད་པ་འོང་སྟེ། རྩ་བའི་རྒྱུད་ཀྱི་ལེའུ་དང་པོ་ལས། མཆོད་གཞི་དཔའ་བོ་ཆེན་པོ་ནི། །
ཞེས་བྱ་བའི་གཞུང་གི་དགོངས་པ་ཡིན་ནོ་ཞེས་གསུངས་ཏེ། བསྒོམ་པའི་ཚེ་ནི་ཐོད་པ་བསྒོམ་ལ། འབྲི་བ་ལྟ་བུའི་ཚེ་ནི་མི་འབྲི་སྟེ། གཞུང་ན་སྦས་པ་ཡིན་པའི་ཕྱིར་རོ། །
གཞན་རྒྱན་ཆ་ལུགས་དང་། བཞུགས་ཚུལ་རྣམས་ནི་གཙོ་བོ་དང་འདྲ་ཞིང་། དཔའ་མོ་ཉི་ཤུ་རྩ་བཞིའི་ཕྱག་མཚན་རྒྱན་ཆ་ལུགས། འཁྱུད་པའི་ཚུལ་ཐམས་ཅད་རྡོ་རྗེ་ཕག་མོ་དང་འདྲ་བར་བཞེད་དོ། །
དེ་ནས་དམ་ཚིག་གི་འཁོར་ལོའི་ཤར་སྒོར་ཁྭའི་གདོང་ཅན་མ་ནག་མོ། བྱང་སྒོར་འུག་པའི་གདོང་ཅན་ལྗང་གུ། ནུབ་སྒོར་ཁྱིའི་གདོང་ཅན་དམར་མོ། ལྷོ་སྒོར་ཕག་གི་གདོང་ཅན་སེར་མོ། ཤར་ལྷོར་གཤིན་རྗེ་བརྟན་མ་གཡས་སྔོ་ལ་གཡོན་སེར་བ། ལྷོ་ནུབ་ཏུ་གཤིན་རྗེ་ཕོ་ཉ་མོ་གཡས་སེར་ལ་གཡོན་དམར་བ། ནུབ་བྱང་དུ་གཤིན་རྗེ་མཆེ་བ་མ་གཡས་དམར་ལ་གཡོན་ལྗང་བ། བྱང་ཤར་དུ་གཤིན་རྗེ་འཇོམས་མ་གཡས་ལྗང་ལ་གཡོན་སྔོ་བའོ། །

དེ་དག་གི་ཕྱག་གི་གྲངས་དང་། ཕྱག་མཚན་ནི་སྙིང་པོའི་རྣལ་འབྱོར་མ་བཞི་དང་མཚུངས་ཤིང་། གཞུང་ལས་ཡི་དྭགས་ཀྱི་གདན་ལ་ཞབས་གཡས་བརྐྱངས་པས་བཞུགས་ཤིང་། སེམས་ཅན་གྱི་དོན་ལ་མངོན་པར་བརྩོན་པའོ། །
ཞེས་གསུངས་སོ། །
འདིར་ལོ་ཆེན་གྱི་འགྲེལ་ཆུང་ལས། རྡོ་རྗེ་ཕག་མོའི་ངེས་ཚིག་ནི་བྱི་བ་དང་ཆོས་མཐུན་ཏེ། བྱི་བས་རྫས་འཕྲོག་པར་བྱེད་པ་བཞིན་དུ་ཧེ་རུ་ཀའི་ཞེ་སྡང་འཕྲོག་པར་བྱེད་པས་ན་ཕག་མོའོ། །
ཧེ་རུ་ཀས་ཕག་མོའི་འདོད་ཆགས་འཕྲོག་པར་བྱེད་པ་སྟེ། དེའི་ཕྱིར་འདོད་ཆགས་དང་། ཞེ་སྡང་དང་འགལ་བའི་ཆོས་དང་ལྡན་པར་བསྟན་པ་ནི། དེ་དག་སྤང་བར་བྱ་བའི་ཕྱིར་རོ། །
མཚམས་རྣམས་སུ་བྱང་ཆུབ་ཀྱི་སེམས་ཀྱི་བཀང་བའི་སྣོད་བཞི་ཞེས་བྱ་བ་ནི་མཚམས་བཞིར་བུམ་པ་བཞིའི་སྟེང་དུ་ཐོད་པ་བཞི་བདུད་རྩི་ལྔས་བཀང་བ་བསམ་མོ། །
དེ་ཡང་བུམ་པ་ནི་གཞལ་ཡས་ཁང་སྟེ་ཆོས་ཀྱི་དབྱིངས་ཡིན་ལ། ཐོད་པ་ནི་ཐབས་ཏེ་སྙིང་རྗེ་ཆེན་པོའོ། །
དང་པོར་ཐུགས་ཀྱི་འཁོར་ལོ་ཞེས་བྱ་བ་ལ་སོགས་པ་སྨོས་ཏེ། དེ་ཡང་གནས་ཉི་ཤུ་རྩ་བཞི་ན་གནས་པའི་འཇིག་རྟེན་གྱི་མཁའ་འགྲོ་མ་རྣམས་གདུལ་བའི་ཕྱིར་རོ། །
དེ་རྣམས་དང་མཐུན་པར་བྱ་བའི་ཕྱིར་ཐོད་པའི་དུམ་བུ་དང་། རབ་ཏུ་གཏུམ་མོ་ལ་སོགས་པར་མིང་དུ་བཏགས་ཀྱི་ངེས་པའི་ཚིག་ནི་མེད་དོ། །
སྒོ་རྣམས་སུ་ཞེས་བྱ་བ་ནི་ཁྭ་གདོང་མ་ནི་བྱ་རོག་གིས་རྒྱང་རིང་པོ་མཐོང་བ་ལྟར་དུས་གསུམ་མཁྱེན་པའི་ཕྱིར་རོ། །
འུག་གདོང་མ་ནི་འུག་པས་ཉིན་མོ་མི་མཐོང་བ་ལ་མཚན་མོ་མཐོང་བ་དང་འདྲ་བར་གཟུང་འཛིན་དུ་མི་མཐོང་ལ་གཉིས་སུ་མེད་པར་མཐོང་བའི་ཕྱིར་རོ། །
ཁྱི་གདོང་མ་ནི་ཁྱི་ནི་ཟན་ཟ་བ་ལ་མ་ཡེངས་པར་བལྟ་བ་བཞིན་དུ་དེ་བཞིན་ཉིད་ལ་ལྷུན་གྱིས་གྲུབ་པར་དམིགས་པའི་ཕྱིར་རོ། །
ཕག་གདོང་མ་ནི་ཕག་ནི་རྣམ་པར་རྟོག་པ་མེད་པ་བཞིན་དུ་ཆོས་ཀྱི་དབྱིངས་ཀྱང་རྟོག་པ་མེད་པའོ། །
མཚམས་རྣམས་ན་གནས་པའི་ལྷ་མོ་ནི་ཡིད་འཕྲོག་པའི་གཟུགས་གཉིས་ཏེ་ཞེས་པ་ནི་འགྲོ་བ་རྣམས་འཁོར་བ་ལས་འདྲེན་པར་མཛད་པ་དང་། མྱ་ངན་ལས་འདས་པར་འཇོག་པར་མཛད་པའི་ཕྱིར་གཟུགས་གཉིས་སུ་བསྟན་ནོ། །
དེ་ལ་གཤིན་རྗེ་སྲེག་མ་ནི་འཆི་བ་སྲེག་པའོ། །
གཤིན་རྗེའི་ཕོ་ཉ་མོ་ནི་འཆི་བ་མི་སྟེར་བའོ། །
གཤིན་རྗེ་མཆེ་བ་མ་ནི་འཆི་བ་ཟོས་པའོ། །
གཤིན་རྗེ་འཇོམས་མ་ནི་འཆི་བ་བརླག་པ་སྟེ་གཏན་བཅོམ་པའོ། །
ཐམས་ཅད་ཀྱང་ཡི་དྭགས་ཀྱི་གདན་ལ་བཞུགས་ཤིང་ཞེས་པ་ནི་ལྷ་ཐམས་ཅད་ཀྱང་མི་རོའི་གདན་ལ་བཞུགས་པ་སྟེ། དེ་ནི་ཆོས་ཐམས་ཅད་བདག་མེད་པར་བསྟན་པའི་ཕྱིར་དང་། ལྷ་དེ་ཉིད་ཀྱང་ཆོས་ཉིད་དང་ཡེ་ཤེས་དབྱེར་མེད་པའི་ངོ་བོར་བསྟན་པའི་ཕྱིར་དང་། ཆོས་ཐམས་ཅད་ཀྱང་མི་རྟག་པ་ཡིན་ནོ་ཞེས་བསྟན་པའི་ཕྱིར་དང་། རྣལ་འབྱོར་པ་རྣམས་སྐྱོ་བ་བསྐྱེད་པས་བསྒོམ་པ་ལ་བརྩོན་འགྲུས་སྐྱེ་བའི་ཕྱིར་རོ། །
དཔྲལ་བར་རྡོ་རྗེ་ཕྲེང་བ་ནི་རིགས་དྲན་པའི་ཕྱིར་དང་། གཉིས་སུ་མེད་པའི་ཡེ་ཤེས་ཀྱི་རང་བཞིན་ཡིན་པར་བསྟན་པའི་ཕྱིར་ཞེས་གསུངས་སོ། །
དཔྲལ་བར་རྡོ་རྗེའི་ཕྲེང་བས་བསྐོར་བ་རིགས་དྲན་པའི་ཕྱིར་ཡིན་ཞེས་པའི་དོན་འདིར་མི་བསྐྱོད་པ་གཙོ་བོར་གྱུར་པའི་རིགས་དྲུག་པའི་དཀྱིལ་འཁོར་ཡིན་པར་བསྟན་པའི་ཆེད་ཡིན་ཏེ། མངོན་བརྗོད་དུ། ཐུགས་འཁོར་གྱི་ལྷ་རྣམས་ཀྱི་དཔྲལ་བར་རྡོ་རྗེའི་ཕྲེང་བ། གསུང་འཁོར་གྱི་ལ་པདྨ། སྐུ་འཁོར་གྱི་ལ་འཁོར་ལོའི་ཕྲེང་བ་བཤད་པའི་རིགས་ལས་ཁྱད་པར་དུ་བྱས་པའོ། །

འདིར་འཁོར་གྱི་ལྷ་ཞལ་གཅིག་ཕྱག་བཞི་པར་མཛད་པ་ནི་ཨ་བྷི་དྷ་ན་ལ་བརྟེན་ལ། དྲིལ་བུ་པ་དང་། ནག་པོ་པའི་སྒྲུབ་ཐབས་སུ་ཞལ་གཅིག་ཕྱག་གཉིས་པར་མཛད་པ་ནི་ཀུན་སྤྱོད་ལ་བརྟེན་པར་སྣང་ངོ་། །
གཉིས་པ་ཕོ་ཉ་གསུམ་བསྲེ་བ་ནི། སློབ་དཔོན་གྱི་གཞུང་ལས། སྐབས་འདིར་མ་བྱུང་ཡང་། རྗེ་བཙུན་ནཱ་རོ་པའི་སློབ་བཤད། ཕམ་འཐིང་པ་ནས་བརྒྱུད་པ། རྗེ་བཙུན་ཆེན་པོས་འདི་ལྟར་གསུངས་ཏེ། དེ་ལྟར་རྟེན་དང་བརྟེན་པར་བཅས་པའི་དཀྱིལ་འཁོར་ཡོངས་སུ་རྫོགས་པར་བསྐྱེད་ནས་ཕོ་ཉ་བསྲེ་བ་ལས། སྤྱིར་ཕོ་ཉ་བསྲེ་བ་ཞེས་བྱ་བ་ནི་རྒྱལ་པོའི་ཕོ་ཉ་དང་འདྲ་སྟེ། དངོས་གྲུབ་འགྲུབ་པ་ལ་ཤིན་དུ་མྱུར་བའི་ཕྱིར་ཕོ་ཉ་ཞེས་བྱའོ། །
དེའང་རྣམ་པ་གསུམ་སྟེ། ཕོ་ཉ་སྔགས་སྐྱེས་དང་། ཞིང་སྐྱེས་དང་། ལྷན་སྐྱེས་སོ། །
དེ་སྐད་དུ་རྩ་བའི་རྒྱུད་ལས། ཕོ་ཉ་རྣམ་གསུམ་ལེགས་འདྲེས་ནས། །
སྒྲུབ་པ་པོ་ལ་དངོས་གྲུབ་སྟེར། །
ཞེས་འབྱུང་ངོ་། །
དེ་ལ་བསྒོམ་པ་དང་སྤྲོས་པ་གཅད་པ་གཉིས་ལས། དང་པོ་བརྗོད་ན་བློ་རྒྱ་ཆེ་ཆུང་གི་རིམ་པས། རྩིབས་དང་ལྷ་རེ་རེའི་སྟེང་ནས་བསྲེ་བ་དང་། འཁོར་ལོ་རེ་རེའི་སྟེང་དུ་བསྲེ་བ་དང་། དཀྱིལ་འཁོར་གྱི་འཁོར་ལོ་ཡོངས་སུ་རྫོགས་པ་ལ་བསྲེ་བའོ། །
དེ་རེ་རེ་ལ་ཡང་ཡུལ་ལ་ཡུལ་གྱི་ཞེན་པ་དང་། ལྷ་ལ་ལྷའི་ཞེན་པ་བྱ་སྟེ། དེ་ལ་བདག་གིས་བསྒོམས་པའི་བློ་ལ་སྣང་བ་ནི་ཕོ་ཉ་སྔགས་སྐྱེས། འཛམ་བུ་གླིང་གི་ཡུལ་རྣམས་ན་སྤྲུལ་པའི་སྐུ་ཉིད་དུ་དངོས་སུ་བཞུགས་པ་རྣམས་ནི་ཕོ་ཉ་ཞིང་སྐྱེས། འོག་མིན་ལོངས་སྤྱོད་རྫོགས་པའི་གནས་ན་བཞུགས་པ་རྣམས་ནི་ཕོ་ཉ་ལྷན་སྐྱེས་སོ། །
དེ་གསུམ་བསྲེ་བ་བློ་ཐ་མའི་དབང་དུ་བྱས་ནས་བརྗོད་ན། བདག་གི་བློ་ལ་སྣང་བའི་ཐུགས་ཀྱི་འཁོར་ལོའི་ཤར་ཕྱོགས་ཀྱི་རྩིབས་པུལླཱི་ར་མ་ལ་ཡ་འདི་འཛམ་བུའི་གླིང་ན་བཞུགས་པའི་ཡུལ་དེ་ཉིད་ཡིན་ལ། དེ་ཉིད་འོག་མིན་ན་བཞུགས་པའི་ཡུལ་དེ་ཉིད་ཡིན་ཞིང་། དེའང་ཆོས་ཀྱི་སྐུ་ལས་བྱུང་བ་ཡིན་ནོ་སྙམ་དུ་ཡུལ་ལ་ཡུལ་གྱི་ཞེན་པ་བྱ། ཡང་བློ་སྣང་གི་ཐུགས་ཀྱི་འཁོར་ལོའི་ཤར་རྩིབས་ལ་བཞུགས་པའི་ཁཎྜ་ཀ་པཱ་ལི་དང་། རབ་ཏུ་གཏུམ་མོ་འདི་འཛམ་བུའི་གླིང་ན་བཞུགས་པའི་སྤྲུལ་པའི་སྐུའི་བཅོམ་ལྡན་འདས་དེ་ཉིད་ཡིན་ལ། དེ་ཉིད་འོག་མིན་ན་བཞུགས་པའི་ལོངས་སྐུའི་བཅོམ་ལྡན་འདས་ཡིན་ཞིང་། དེ་ཉིད་ཆོས་ཀྱི་སྐུ་ལས་བྱུང་བའོ་སྙམ་དུ་ལྷ་ལ་ལྷའི་ཞེན་པ་བྱའོ། །
དེ་བཞིན་དུ་ཡུལ་སོ་སོ་དང་། ལྷ་སོ་སོ་ཡོངས་སུ་རྫོགས་ཀྱི་བར་དུ་བསྲེ་བར་བྱའོ། །
དེ་དག་ཀྱང་བསྒོམས་པ་དང་བསྟུན་ནས་ལྷ་རེ་རེ་གསལ་བཏབ་པ་དང་བསྲེ་ཞིང་བསྒོམ་པ་ཡིན་ནོ། །
བློ་འབྲིང་གིས་འཁོར་ལོ་རེ་རེ་ནས་བསྲེ་ན་ཐུགས་ཀྱི་འཁོར་ལོའི་རྩིབས་བརྒྱད་པོ་འདི་ཉིད་འཛམ་བུའི་གླིང་ན་བཞུགས་པའི་ཡུལ་བརྒྱད་པོ་ཡིན་ལ། དེ་ཉིད་འོག་མིན་ན་བཞུགས་པའི་ཡུལ་བརྒྱད་པོ་ཡིན་ཞིང་དེ་ཆོས་ཀྱི་སྐུ་ལས་བྱུང་བ་ཡིན་ནོ་ཞེས་ཡུལ་ལ་ཡུལ་གྱི་ཞེན་པའོ། །
རྩིབས་བརྒྱད་པོའི་དཔའ་བོ་དང་དཔའ་མོ་དེ་དག་འཛམ་བུའི་གླིང་ན་བཞུགས་པའི་སྤྲུལ་པའི་སྐུའི་དཔའ་བོ་དང་རྣལ་འབྱོར་མ་ཡིན་ལ། དེ་ཉིད་འོག་མིན་ན་བཞུགས་པའི་སྤྲུལ་པའི་སྐུའི་དཔའ་བོ་དང་རྣལ་འབྱོར་མ་ཡིན་ཞིང་། དེ་ཆོས་ཀྱི་སྐུ་ལས་བྱུང་བ་ཡིན་སྙམ་དུ་ལྷ་ལ་ལྷའི་ཞེན་པ་བྱའོ། །
དེ་བཞིན་དུ་འཁོར་ལོ་སོ་སོ་དང་། ལྷ་རྣམས་སོ་སོ་ཡོངས་སུ་རྫོགས་ཀྱི་བར་དུ་བསྲེ་བར་བྱའོ། །
བློ་རྒྱ་ཆེན་པོས་ཐམས་ཅད་ཀྱང་དུས་གཅིག་ཏུ་བསྲེ་ན། བློ་ལ་སྣང་བའི་གཞལ་ཡས་ཁང་སྲུང་བའི་འཁོར་ལོ་དང་། དུར་ཁྲོད་བརྒྱད་དང་བཅས་པ་འདི་ནི་ཕྱི་རོལ་སྣོད་ལ་བཞུགས་པའི་ཞིང་སྐྱེས་ཀྱི་ཡུལ་རྣམས་ཡིན་ལ། དེ་ཉིད་འོག་མིན་ན་བཞུགས་པའི་ལྷན་སྐྱེས་ཀྱི་གཞལ་ཡས་ཁང་ཡིན་ཞིང་། དེ་ཆོས་ཀྱི་སྐུ་ལས་བྱུང་བ་ཡིན་སྙམ་དུ་ཡུལ་ལ་ཡུལ་གྱི་ཞེན་པ་དང་། ཡང་བློ་ལ་སྣང་བའི་ལྷ་དྲུག་ཅུ་རྩ་གཉིས་ཀྱི་དཀྱིལ་འཁོར་སྔགས་སྐྱེས་འདི་ཉིད་འཛམ་བུའི་གླིང་ན་བཞུགས་པའི་སྤྲུལ་པའི་སྐུ་ཞིང་སྐྱེས་ཡིན་ལ། དེ་ཉིད་འོག་མིན་ན་བཞུགས་པའི་ལྷན་སྐྱེས་ཀྱི་ལྷ་དྲུག་ཅུ་རྩ་གཉིས་ཡིན་ཞིང་། དེ་ཆོས་ཀྱི་སྐུ་ལས་བྱུང་བའོ་སྙམ་དུ་ལྷ་ལ་ལྷའི་ཞེན་པ་བྱའོ། །

བསྒོམ་པའི་རིམ་པའི་དབང་དུ་བྱས་ན་དེ་ཙམ་ཞིག་གིས་བཏུབ་བོ། །
གལ་ཏེ་སྤྲོས་པ་གཅོད་པར་འདོད་ན། དེ་ལྟར་ཕོ་ཉ་བསྲེས་པས་འདྲེས་པར་ག་ལ་འགྱུར་སྙམ་ན། འདྲེ་བར་འགྱུར་ཏེ། ཞེན་པས་འཇུག་ཅིང་འབྲེལ་པས་མི་བསླུ་བའི་ལམ་ཡིན་པའི་ཕྱིར་རོ། །
དེའང་ཇི་ལྟར་ཞེ་ན། ལམ་བསྒོམ་པའི་དུས་སུ་ཞེན་པ་ནི་ཞིང་སྐྱེས་དང་ལྷན་སྐྱེས་ལ་ཞེན་ཅིང་འཇུག་པ་ནི་སྔགས་སྐྱེས་ལ་འཇུག་པར་འབྲེལ་བས་མི་བསླུ་བ་སྟེ། དཔེར་ན་ནམ་མཁའ་ལ་ཟླ་བ་བྱུང་ན་ཆུ་ནང་དུ་འཆར་བ་བཞིན་དུ། ཆོས་སྐུའི་བྱིན་རླབས་ཀྱིས་འོག་མིན་དུ་ལོངས་སྐུ་འབྱུང་ལ། དེའི་མཐུས་འཛམ་བུ་གླིང་དུ་སྤྲུལ་སྐུ་འབྱུང་ལ། དེའི་མཐུས་སྒྲུབ་པ་པོའི་བློ་ལ་སྣང་བ་ཡིན་ནོ། །
ཡང་འདིར་བསྒོམ་པ་མས་སྒོམ། བྱིན་གྱིས་ཡས་རློབ་ཅེས་བྱ་བ་དང་། བསྒོམ་པ་མས་སྒོམ་ལ་རྟོགས་པ་ཡས་འཆར་ཞེས་བྱ་བ་ཡིན་ཏེ། བསྒོམ་པ་མས་སྒོམ་པ་ནི་སྔགས་སྐྱེས་ཁོ་ན་ལ་འཇུག་པ་ཡིན་ལ། བྱིན་གྱིས་ཡས་རློབ་པ་ནི་སྔགས་སྐྱེས་ཞིང་སྐྱེས་ཀྱིས་བྱིན་གྱིས་རློབ་ལ། ཞིང་སྐྱེས་ལ་ལྷན་སྐྱེས་ཀྱིས་བྱིན་གྱིས་རློབ་ལ། དེ་ལ་ཆོས་སྐུས་བྱིན་གྱིས་རློབ་པ་ཡིན་པའི་ཕྱིར་རོ། །
རྟོགས་པ་ཡས་འཆར་བ་ནི་སྔགས་སྐྱེས་བསྒོམས་པས་སྔོན་ལ་ཞིང་སྐྱེས་ཀྱི་རྟོགས་པ་སྐྱེ་བ་ལྟ་བུ་ནི་མ་ཡིན་ཏེ། ཐོག་མ་ཁོ་ནར་ཆོས་ཐམས་ཅད་རང་བཞིན་ཆོས་ཀྱི་སྐུའི་རྟོགས་པ་སྐྱེ་ལ། དེས་ལྷན་སྐྱེས་ལོངས་སྤྱོད་རྫོགས་པའི་སྐུ་འགྲུབ་ཅིང་། དེའི་ཐུགས་རྗེ་ཆེན་པོས་འཇིག་རྟེན་དུ་སྤྲུལ་པའི་སྐུ་ཞིང་སྐྱེས་འབྱུང་ལ། དེ་དག་གིས་སྒྲུབ་པ་པོའི་རྒྱུད་བྱིན་གྱིས་རློབ་པ་ན་སྔགས་སྐྱེས་ཀྱི་སྣང་བ་འབྱུང་བ་ཡིན་ནོ། །
ཡང་འདིར་ཕོ་ཉ་འདྲི་བར་ནི་རྟོགས་ན། བསྲེ་བའི་ཡུལ་མ་ཚང་སྟེ། བློ་སྣང་སྔགས་སྐྱེས་ལ་ལྷ་ཐམས་ཅད་ཚང་ཡང་འཛམ་བུའི་གླིང་ན་བདེ་བ་ཆེན་པོའི་འཁོར་ལོ་མི་བཞུགས་སོ་ཞེས་བྱ་བ་དང་། འོག་མིན་ན་ནི་བདེ་བ་ཆེན་པོའི་འཁོར་ལོ་ཁོ་ན་ལས་གཞན་པ་མི་བཞུགས་པར་གྲག་གོ་ཞེས་སྨྲ་ན། དེ་ལྟར་ནི་མ་ཡིན་ཏེ་འཛམ་བུའི་གླིང་ལ་སོགས་པ་ཕྱི་རོལ་ནའང་རྟེན་དང་བརྟེན་པར་བཅས་པ་ཐམས་ཅད་ཚང་བར་བཞུགས་ལ། འོག་མིན་ན་ཡང་ཐམས་ཅད་བཞུགས་པ་ཉིད་ཡིན་ཏེ། རྒྱུ་ལ་ཆོས་ཐམས་ཅད་ཚང་བར་ཉམས་སུ་བླངས་པས་འབྲས་བུ་ནི་གནས་གྱུར་གྱི་ཚུལ་དུ་འབྱུང་བ་ཉིད་ཡིན་པས་ན་འདི་ལ་མ་ཚང་བ་ག་ལ་སྲིད། ཡང་ཁྱོད་སྨྲ་བ་བཞིན་ཡིན་དུ་ཆུག་ནའང་འཛམ་བུ་གླིང་ན་བཞུགས་པ་ནི་བསྡུ་བྱ་འཁོར་ཡིན་ལ། འོག་མིན་ན་བཞུགས་པ་ནི་བསྡུ་བྱེད་གཙོ་བོ་ཡིན་པས་ན། འཁོར་ལ་བསྲེས་པས་ཀྱང་གཙོ་བོ་ཚང་ལ་གཙོ་བོ་ལ་བསྲེས་པས་ཀྱང་འཁོར་ཚང་སྟེ། དཔེར་ན་འཇིག་རྟེན་ན་འཁོར་མཉེས་ན་གཙོ་བོ་ཡང་མཉེས་ལ། གཙོ་བོ་མཉེས་ན་འཁོར་ཡང་མཉེས་པར་འགྱུར་བ་བཞིན་ནོ། །
གཞན་ཡང་ལྷ་རེ་རེའི་ལུས་ལ་ཡང་རྟེན་དང་བརྟེན་པར་བཅས་པའི་དཀྱིལ་འཁོར་ཐམས་ཅད་ཚང་བར་ཡོད་པས་ན་ལྷ་རེ་རེ་ལ་བསྲེས་པས་ཀྱང་ཐམས་ཅད་ཚང་བར་འགྱུར་བ་ཡིན་ནོ། །
དེ་ལྟར་དེ་དག་ཐམས་ཅད་ཀྱི་མིང་ནི་བློའི་སྤྱོད་ཡུལ་གཅིག་ལ་ཕོ་ཉ་གསུམ་བསྲེ་བ་ཞེས་བྱ་བ་ཡིན་ནོ། །
ཡང་མངོན་པར་རྟོགས་པ་གཅིག་ལ་ཕོ་ཉ་གསུམ་བསྲེ་བ་ཞེས་བྱ་བ་ནི། ཕྱིའི་དཀྱིལ་འཁོར་དག་པ་དང་བཅས་པ་ཕྱི་རོལ་ན་ཡོད་པ་དང་མཐུན་པས་ན་ཕོ་ཉ་ཞིང་སྐྱེས། ལུས་ཀྱི་དཀྱིལ་འཁོར་སྔགས་ཀྱི་བྱིན་གྱིས་བརླབ་པ་དང་བཅས་པ་སྔགས་ལས་བྱུང་བས་ན་ཕོ་ཉ་སྔགས་སྐྱེས། རྫོགས་པའི་རིམ་པ་སྤྱོད་པ་དང་བཅས་པ་རང་བཞིན་མེད་པའི་ངོ་བོ་ཡིན་པའི་ཕྱིར་ཕོ་ཉ་ལྷན་སྐྱེས་ཏེ་མངོན་པར་རྟོགས་པ་རྫོགས་པ་གཅིག་ལ་ཕོ་ཉ་གསུམ་བསྲེ་བ་ཞེས་བྱའོ། །

ཡང་དཀྱིལ་འཁོར་གྱི་འཁོར་ལོ་གཅིག་ལ་ཕོ་ཉ་གསུམ་བསྲེ་ན་བདེ་བ་ཆེན་པོའི་འཁོར་ལོ་ནི་ཕོ་ཉ་ལྷན་སྐྱེས། འཁོར་ལོ་གསུམ་ནི་ཕོ་ཉ་ཞིང་སྐྱེས། སྒོ་མཚམས་མ་བརྒྱད་ནི་ཕོ་ཉ་སྔགས་སྐྱེས་ཡིན་ནོ་ཞེས་ཤེས་པར་བྱའོ། །
དེ་ལྟར་བློའི་རིམ་པས་རིམ་གྱིས་བསྲེ་བའམ་ཅིག་ཆར་དུ་བསྲེ་བའང་རུང་སྟེ། ཕོ་ཉ་བསྲེ་བ་ལ་བློ་དད་པས་བརྟན་པར་བསྒོམ་པར་བྱའོ་ཞེས་གསུངས་པ་འདིའི་དོན་ལ་ལེགས་པར་དཔྱད་ན་དོན་དེ་ཚུལ་བཞིན་དུ་ངེས་པར་འགྱུར་རོ། །
འདི་ལ་བླ་མ་ཕྱི་མ་དག །ཕོ་ཉ་རྣམ་གསུམ་ལེགས་འདྲེས་ན། །
སྒྲུབ་པ་པོ་ལ་དངོས་གྲུབ་སྟེར། །
ཞེས་པ་འདི་རྩ་རྒྱུད་ན་མི་སྣང་ཞིང་། གཞུང་འགྲེལ་རྣམས་ལས། སྐབས་འདིར་ཕོ་ཉ་བསྲེ་བ་མི་སྣང་བས་མ་དག་པ་ཡིན་ནོ་ཞེས་ཀྱང་སྨྲ་ཞིང་། སྔར་པྲ་ཛྙཱ་རཀྵི་ཏ་ནི། ནཱ་རོ་པ་ལོ་བཅུ་གཉིས་བསྟེན་ཀྱང་། ཚོགས་བཤད་ལས་སློབ་བཤད་མ་ཐོབ་པར་མལ་གྱོའི་རྗེས་འབྲང་དག་སྨྲ་ཡང་། སློབ་བཤད་ཡོད་པར་འདོད་པ་རྣམས་ལ་ཡོད་ཅིང་། ཁོ་ལ་མེད་པའི་བཤད་པ་ཁྱད་པར་ཅན་ཅིའང་མི་འདུག་ལ་ཞེས་ཀྱང་སྨྲ་བ་ནི། བ་ལང་ལ་རྟ་ལ་མེད་པའི་ཁྱད་ཆོས་ཅིའང་མི་འདུག་ཅེས་ཀྱང་སྨྲ། ནོག་ལྐོག་ཤལ་སོགས་ཡིན་ནོ་བྱས་པ་ལ། དེ་དག་ནི་རྟ་ལ་མེད་པས་བ་ལང་གི་ཁྱད་ཆོས་སུ་མི་འཐད་དོ་ཞེས་ཀྱང་སྨྲ་བ་དང་མཚུངས་སོ། །
འོ་ན་སློབ་བཤད་ཡིན་ན། གཞུང་འགྲེལ་ན་མེད་ཀྱང་། རྒྱུད་ལ་བརྟེན་དགོས་པས། རྒྱུད་གང་ལ་བརྟེན་ཅེ་ན་བཤད་པར་བྱ་སྟེ། རྩ་རྒྱུད་ལེའུ་དང་པོ་ལས། ཕོ་ཉ་ལྷན་ཅིག་སྐྱེས་གྲུབ་ནི། །
མཆོག་དང་འབྲིང་དང་ཐ་མ་སྟེ། །
ཞེས་ཕོ་ཉ་གསུམ་དུ་གསུངས་ཤིང་། ལེའུ་ཉི་ཤུ་རྩ་དྲུག་པ་ལས། རིམ་དང་རིམ་ལས་བཟློག་པ་ཡིས། །
ཕོ་ཉ་རྣམས་ནི་ཡང་དག་གནས། །
འོག་དང་སྟེང་གྲུབ་རྟག་ཏུ་སྟེར། །
བདག་གི་ཕོ་ཉ་མ་ཀུན་འགྲོ། །
ཕོ་ཉ་མ་སྟེ་ཀུན་གྲུབ་སྟེར། །
ཞེས་དང་། ཉི་ཤུ་རྩ་བདུན་པ་ལས། དེ་བཞིན་ཕོ་ཉ་ལེགས་འདྲེས་པ། །
སྒྲུབ་པ་པོ་ཡིས་དངོས་གྲུབ་འཐོབ། །
ཅེས་གསུངས་པ་རྣམས་ཀྱི་དོན་བསྡུས་ནས། རྗེ་བཙུན་གྱི་ཚིག་རྐང་གཉིས་གསུངས་པ་དོན་བསྡུས་པའི་ལུང་ངོ་། །
དེ་དག་གི་དོན་ནི། རིམ་པ་ནི། རབ་གཏུམ་མ་ནས་བཟུང་སྟེ། ལྷ་རྣམས་ཡས་རིམ་མམ། ཕྱོགས་གཡོན་སྐོར་དུ་འགོད་པ་དང་། རིམ་པ་ལས་བཟློག་པ་ནི། བརྩོན་འགྲུས་ཆེན་མོ་ནས་བཟུང་སྟེ་མས་རིམ་མམ། མཚམས་གཡས་སྐོར་དུ་འགོད་པའི་ཕོ་ཉ་རྣམས་དཀྱིལ་འཁོར་ལ་གནས་པ་ནི། ཕོ་ཉ་སྔགས་སྐྱེས་ཏེ། ཐ་མའི་དོན་ནོ། །
འོག་གྲུབ་ཅེས་པ་ནི། འཛམ་བུའི་གླིང་ན་བཞུགས་པའི་ཕོ་ཉ་ཞིང་སྐྱེས་ཏེ། འབྲིང་གི་དོན་ཏོ། །
སྟེང་གྲུབ་ཅེས་པ་ནི་འོག་མིན་ན་བཞུགས་པའི་ལྷན་སྐྱེས་ཏེ། མཆོག་གི་དོན་ཏོ། །
དེས་ན་བདག་གི་ཕོ་ཉ་མ་ནི་སྔགས་སྐྱེས་ཡིན་ལ། དེ་ཉིད་ཞིང་སྐྱེས་དང་། ལྷན་སྐྱེས་ཀུན་དུ་འགྲོ་བས། དངོས་གྲུབ་སྟེར་ཅེས་པའོ། །
ཉམས་ལེན་གང་གིས་ན། དེ་བཞིན་ཕོ་ཉ་ལེགས་འདྲེས་པ། །
ཞེས་སོགས་ཏེ། འདྲེས་པས་སྟེར་ཅེས་པའི་དོན་ཏེ། རྒྱུད་ཀྱི་སྟེང་གི་ཉམས་ལེན་གྱི་རིམ་པ་འདི་ལྟ་བུ་གང་ལ་མེད་པ་ནི་ཚོགས་བཤད་དང་། ཡོད་པ་ནི་སློབ་བཤད་དུ་ངེས་པར་བྱའོ། །
གསུམ་པ་བྱང་ཆུབ་ཀྱི་ཕྱོགས་ཀྱི་དག་པ་དྲན་པ་ལ་དྲུག་སྟེ། གང་དུ་བསྒོམ་པའི་གནས་སྐབས་ཀྱི་ངེས་པ། གང་བསྒོམ་པ་བྱང་ཆུབ་ཀྱི་ཕྱོགས་ངོས་གཟུང་། གང་ལ་བསྒོམ་པའི་གཞི་ངོས་གཟུང་། དེ་ལ་དེ་ཇི་ལྟར་བསྒོམ་པའི་ཚུལ། དེ་ལྟར་བསྒོམ་པའི་དགོས་པ། གོ་རིམ་ལ་རྩོད་པ་སྤོང་བའོ། །

དང་པོ་ནི། ཀུན་སྤྱོད་ལེའུ་གསུམ་པར། ལྷ་དང་སྦྱར་ནས་བསྒོམ་ཚུལ་ཙམ་ལས། གནས་སྐབས་གང་དུ་བསྒོམ་པ་གསལ་བར་མ་གསུངས་ལ། གྲུབ་ཆེན་འདིས། གནས་སྐབས་འདིར་བསྒོམ་པར་གསུངས། སློབ་དཔོན་དྲིལ་བུ་པས། ལུས་དཀྱིལ་གྱི་ལྷ་རྣམས་གསལ་གདབ་ཟིན་པའི་རྗེས་སུ་བསྒོམ་པའང་གསུངས་ཤིང་། ནག་པོ་སྤྱོད་པ་བས། སངས་རྒྱས་སུ་བསྐྱེད་པ་དང་། དེ་ལ་མཆོད་པ་གཉིས་རྫོགས་ནས་བཟླས་པའི་གོང་དུ་བསྒོམ་པར་གསུངས་སོ། །
དེ་དག་གི་དོན་ཡང་བསྒོམ་གཞི་ལྷ་གསལ་གདབ་པ་ཙམ་ནི་སྔོན་དུ་འགྲོ་དགོས་ཤིང་། དེའི་རྗེས་སུ་གང་དུ་བསྒོམས་ཀྱང་འདྲ་བར་བཞེད་དོ། །
གཉིས་པ་ནི། སྤྱིར་བྱང་ཕྱོགས་སོ་བདུན་ལ་ཕ་རོལ་ཏུ་ཕྱིན་པའི་ཐེག་པ་ལས། མངོན་པ་གོང་འོག་གཉིས་ནས། སྡེ་ཚན་བདུན་གྱི་ས་མཚམས་ཅུང་ཟད་མི་འདྲ་བ་དང་། མངོན་རྟོགས་རྒྱན་ལས་སོ་བདུན་པོ་ཐམས་ཅད་རྣམ་མཁྱེན་གྱི་རྣམ་པར་བཤད་པ་དང་། རྡོ་རྗེ་ཐེག་པ་ལས་རྡོ་རྗེ་རྩེ་མོར་གཞལ་ཡས་ཁང་གི་ཆ་ཤས་ལ་སྦྱར་བ་དང་། ཀུན་སྤྱོད་ལས་ལྷ་སུམ་ཅུ་སོ་བདུན་ལ་སྦྱར་བ་དང་། སཾ་བུ་ཊིར། རབ་དགའ་ལ་སོགས་པའི་ས་བཅུ་གསུམ་ལ་སྦྱར་བ་སོགས་དུ་མ་ཡོད་པའི་ནང་ནས། སྐབས་འདིར་སངས་རྒྱས་ཀྱི་ཡེ་ཤེས་གཅིག་ཉིད་ལ་བྱང་ཕྱོགས་སོ་བདུན་ལྡོག་པའི་སྒོ་ནས་ཕྱེ་བའོ། །
དེ་ཡང་སཾ་བུ་ཊིར། ཕ་རོལ་ཏུ་ཕྱིན་པའི་ལུགས་ཇི་ལྟ་བ་བཞིན་གྱི་བསྒོམ་ཚུལ་དང་གོ་རིམ་བཤད་ལ། ཀུན་སྤྱོད་གཉིས་པ་ལས། རྒྱས་བཤད་ཀྱི་སྐབས་སུ་སྐབས་འདི་ནས་བསྟན་པའི་ལྷའི་གོ་རིམ་བཞིན་དུ་བཤད་ཅིང་། དོན་བསྡུའི་སྐབས་སུ་སྡེ་ཚན་བདུན་པོ་ཕ་རོལ་ཏུ་ཕྱིན་པའི་གོ་རིམ་བཞིན་དུ་བཤད་དོ། །
གསུམ་པ་ནི་ཀུན་སྤྱོད་གསུམ་པ་ལས། དེ་ལ་དེ་རྣམས་ཀྱི་ལྷའི་རྣལ་འབྱོར་པ་གྲངས་ཇི་ལྟ་བར་མདོར་བསྡུས་པ་སྟེ། ལུས་དྲན་པ་ཉེ་བར་གཞག་པ་ནི་མཁའ་འགྲོ་མའོ་ཞེས་པ་ནས། མི་དགེ་བའི་ཆོས་རྣམས་མ་སྐྱེས་པ་རྣམས་མི་བསྐྱེད་པ་ནི་གཤིན་རྗེ་འཇོམས་མའོ་ཞེས་པའི་བར་གསུངས་ཤིང་། སློབ་དཔོན་གྱི་གཞུང་ལས་ཀྱང་། དེས་ནས་གཞན་ཡང་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་ལྷའི་སྦྱོར་བར་བྱ་སྟེ། དེ་དག་ཀྱང་གང་ཞེ་ན། ལུས་རྗེས་སུ་དྲན་པ་ནི་ཞེས་སོགས་རྒྱུད་ཀྱི་ཚིག་ཇི་ལྟ་བ་བཞིན་གསུངས་སོ། །
རྒྱུད་གཞུང་འདི་གཉིས་ཆར་ལས། འཁོར་ལོ་གསུམ་གྱི་ཡུམ་འབའ་ཞིག་སྨོས་པ་ནི། ཤེས་རབ་ཀྱི་རྒྱུད་གཙོ་བོར་གྱུར་པ་དང་། རྩ་རྣམས་ལྷ་མོ་ཡིན་པ་ལ་དགོངས་ལ། ཡབ་ཧེ་རུ་ཀ་ཙམ་ཞིག་སྨོས་པས་ནི། ཡུམ་བཞིན་དུ་ཡབ་དཔའ་བོ་རྣམས་ཀྱང་དག་གོ །ཞེས་བྱ་བ་ལ་དགོངས་ལ། དེས་ན་བསྒོམ་པ་དང་བརྗོད་པ་གཉིས་ཀའི་དུས་སུ་ཟུང་འཇུག་ཏུ་ཤེས་པར་བྱ་བའི་ཕྱིར། འདིར་བསྡེབས་ཏེ་བྲིས་པ་ཡིན་ནོ་ཞེས་རྗེ་བཙུན་གྱིས་གསུངས་པས། གང་ལ་བསྒོམ་པར་བྱ་བའི་གཞི་ནི་ལྷ་སུམ་ཅུ་སོ་བདུན་པོ་ཐམས་ཅད་དོ། །
བཞི་པ་ནི་རྗེ་བཙུན་དང་། དམར་གྱིས་དེ་ཡང་ལྷའི་སྐུ་རྡོས་པའི་རྣམ་པ་ལྟ་བུར་མཐོང་སྟེ། ལྷ་ལ་མངོན་པར་ཞེན་པ་སྐྱེས་ན་ཚུར་དག་ཏུ་སྦྱར་བར་བྱ་སྟེ་ཡང་དག་པར་ན་མཁའ་འགྲོ་མ་ནི་ལུས་རྗེས་སུ་དྲན་པའོ། །
ཞེས་བྱ་བ་ལ་སོགས་པར་ཤེས་པར་བྱའོ། །
ལམ་ལ་སོམ་ཉི་ཟ་ན་སྟེ། ཕ་རོལ་དུ་ཕྱིན་པའི་ཐེག་པ་ལ་ལམ་དམན་པའམ་ལོག་པ་ཞིག་ཏུ་གོ་ན་དེ་ནི་མ་ཡིན་ཏེ། ལུས་དྲན་པ་ཉེ་བར་གཞག་པ་ནི་མཁའ་འགྲོ་མའོ། །
ཞེས་བྱ་བ་ལ་སོགས་པ་སྟེ། དག་བྱ་བྱང་ཆུབ་ཀྱི་སེམས་ཀྱི་ཆོས་སུ་བྱས་ནས་དག་བྱེད་ལྷས་དག་པར་བྱེད་པ་སྟེ། ལམ་དམན་པའམ་གུད་དུ་མ་ལས་པར་ཤེས་པར་བྱའོ། །

དེ་ལྟར་ལྷ་ལ་ཞེན་པ་མི་སྐྱེ་ཞིང་། ལམ་ལ་སོམ་ཉི་མི་ཟ་ན་ནི་བྱང་ཆུབ་ཀྱི་ཕྱོགས་ཀྱི་དག་པ་ངག་ཏུ་བརྗོད་མི་དགོས་སོ་ཞེས་གསུངས་ལ་བླ་མ་གོང་མ་རྣམས་ནི་ཅིས་ཀྱང་ལག་ལེན་ལ་མཛད་དོ། །
ཞེས་གསུངས་སོ། །
ལྔ་པ་ནི་རྗེ་བཙུན་དང་། དམར་གྱི་བཞེད་པ་ནི་བསྒོམ་ཚུལ་གྱི་སྐབས་སུ་བསྟན་པ་དེ་ཉིད་ཡིན་ལ། དམར་གྱིས་དགོས་དོན་གྱི་སྐབས་སུ། ལྷ་ལ་ཞེན་པ་སྤང་བའི་ཕྱིར་ཡིན་ནོ། །
སྤང་བྱ་ཞེན་པ་ལ་གསུམ་སྟེ། ལྷ་ལ་རྒྱུད་ཐ་དད་དུ་ཞེན་པ་དང་། ཡང་དག་ཏུ་ཞེན་པ་དང་། བེམ་པོར་ཞེན་པའོ། །
དེ་ལ་ཞེན་པ་དང་པོའི་གཉེན་པོར། ལྷ་ཐམས་ཅད་གཙོ་བོའི་ཐུགས་གཉིས་སུ་མེད་པ། ཆོས་ཀྱི་སྐུར་རོ་གཅིག་ཏུ་གོ་བས་རྒྱུད་ཐ་དད་དུ་ཞེན་པ་སྤོང་ངོ་། །
གསལ་བ་ལྟར་སྣང་ཡང་དེ་ལ་རང་བཞིན་མེད་པ་སྒྱུ་མ་ལྟ་བུར་བསྒོམས་པས་ཡང་དག་ཏུ་ཞེན་པ་སྤོང་ངོ་། །
དེ་ཉིད་ཉམས་མྱོང་གསལ་བ་དང་མ་བྲལ་བས་བེམ་པོར་ཞེན་པ་སྤོང་ངོ་། །
ཞེས་གསུངས་པས་ནི་རྡོ་རྗེ་ཐེག་པའི་བསྐྱེད་རིམ་གྱི་གནད་མཐའ་དག་ལ་མཁོ་བར་སྣང་ཞིང་། སྐབས་འདིར་ཕར་དག་གི་དགོས་པའི་དགོས་པ་དང་པོ་བསྟན་ཏེ། གཙོ་བོའི་ཐུགས་གཉིས་སུ་མེད་པའི་ཡེ་ཤེས། བྱང་ཕྱོགས་སོ་བདུན་ཉིད་ལྟར་ཤར་བར་བསྟན་པའི་ཕྱིར་རོ། །
ཚུར་དག་གི་དགོས་པས་དགོས་པ་ཕྱི་མ་གཉིས་བསྟན་ཏེ། ལྷ་སུམ་ཅུ་སོ་བདུན་བྱང་ཕྱོགས་སོ་བདུན་དུ་ཤེས་པས་ཡང་དག་ཏུ་འཛིན་པ་དང་། བེམ་པོར་འཛིན་པ་གཉིས་ཀ་སྤོང་ནུས་པའི་ཕྱིར་རོ། །
ཇོ་བོའི་འགྲེལ་པར་དགོས་པ་བཞི་གསུངས་ཏེ། ཧེ་རུ་ཀའི་ལྷ་ཚོགས་རྣམས་ཆོས་སྐུའི་རང་བཞིན་དུ་བསྟན་པ་དང་། ལྷར་ཞེན་པ་བཟློག་པ་དང་། སྒྱུ་མ་དང་སྟོང་པ་གཉིས་སུ་མེད་པར་མཚོན་པ་དང་། །
ཅིག་ཆར་ལམ་དུ་བྱས་པ་ཐེག་པའི་ཁྱད་པར་རོ་ཞེས་གསུངས་པའི་དང་པོ་གསུམ་ནི་ཚུར་དག་གི་དགོས་པ་དང་། ཕྱི་མ་ནི་ཕར་དག་གི་དགོས་པ་ཡིན་པས་དོན་གཅིག་པར་སྣང་ངོ་། །
འགྲེལ་པ་གསུམ་ལས། ལྷ་ལ་མངོན་པར་ཞེན་པ་དོར་བ་དང་། ཐམས་ཅད་ཤེས་པ་ཉིད་ཐོབ་པར་བྱ་བའི་ཕྱིར་དུ་བསྒོམ་པར་བཤད་པ་ཡང་རིམ་པ་ལྟར། ཕར་དག་དང་ཚུར་དག་གི་དགོས་པར་སྣང་སྟེ། མངོན་པར་ཞེན་པ་དོར་ཚུལ་ནི་བཤད་ཟིན་ལ། སརྦ་ཛྙཱ་ན་ཞེས་པ་གཅིག་ཉིད་ཐམས་ཅད་ཤེས་པ་དང་། ཐམས་ཅད་མཁྱེན་པ་གཉིས་ཀ་ལ་འཇུག་པས་བྱང་ཕྱོགས་སོ་བདུན་གཟུགས་ཀྱི་རྣམ་པ་ལྷ་སོ་བདུན་དུ་བསྒོམས་པས། ཕ་རོལ་ཏུ་ཕྱིན་པའི་ཐེག་པ་ལས་བསྒོམ་ཚུལ་ཁྱད་པར་འཕགས་པའི་སྒོ་ནས་བྱང་ཕྱོགས་སོ་བདུན་གྱིས་བསྡུས་པའི་ཐམས་ཅད་མཁྱེན་པའི་ཡེ་ཤེས་ཐོབ་ཅེས་པའི་དོན་ཡིན་པའི་ཕྱིར་རོ། །
འདི་ལ་འདོད་འཇོ་མཁན་པོས། དེ་ལྟར་བཤད་པའི་དང་པོ་ནི། འབྲས་བུའི་སྐབས་ན་གཉིས་མེད་བདེ་ཆེན་གྱི་ཡེ་ཤེས་ཉིད་ལྷར་ཤར་བ་ཡིན་ལ། དེ་དང་རྗེས་སུ་མཐུན་པར་འབྲས་བུ་ལམ་དུ་བྱེད་པའི་དོན་ཡིན་གྱི། སོ་བདུན་པོ་ཐེག་ཆེན་གཞན་དང་ཐུན་མོང་བ་ཉིད་ལྷར་སྟོན་པ་དང་། ལྷ་སྐུ་ཤ་རུས་ལ་སོགས་པའི་རྡོས་ཅན་མ་ཡིན་པར་འཇའ་ཚོན་ལྟར་བསྒོམ་པ་ཙམ་གྱི་དོན་མ་ཡིན་ནོ་ཞེས་བཤད་པ་འདི་རྗེ་བཙུན་དང་། དམར་གྱི་བཞེད་པ་ལ་ཟུར་ཟ་བར་སྣང་ན་ཡང་། འབྲས་བུ་ལམ་བྱེད་དེ་ཉིད་ལ་ལྷའི་རྣམ་པར་ཞེན་པ་སྤངས་ནས། ཡེ་ཤེས་ཀྱི་ངོ་བོར་བསྒོམ་པའི་ཚུལ་དག་བསྒོམ་དགོས་པས་སྔ་མ་ནི་སུན་འབྱིན་མི་ནུས་ལ། ལྷ་སྐུ་ཤ་རུས་ལ་སོགས་པའི་རྡོས་ཅན་མ་ཡིན་པར་འཇའ་ཚོན་ལྟར་བསྒོམས་པ་ཙམ་གྱི་དོན་དུ་མི་འདོད་པས། ཕྱོགས་སྔ་ཡང་མ་ལོངས་པར་སྣང་ངོ་། །
སོ་བདུན་པོ་ཐེག་ཆེན་གཞན་དང་ཐུན་མོང་བ་ཉིད་ལྷར་སྟོན་པ་མ་ཡིན་པ་དང་། ཁྱེད་རང་གིས་དགོས་པ་གཉིས་པ་བཤད་པའི་ཚེ། ཕུང་ཁམས་སྐྱེ་མཆེད་ཀྱི་གཞི་ཐམས་ཅད་རང་བཞིན་མེད་པར་ཤེས་པའི་རྟོགས་པ་དམ་པ་རྒྱུད་ལ་བསྐྱེད་པའི་དོན་ཡིན་ཅེས་འཆད་པ་གཉིས་ནང་འགལ་ཏེ། ཐམས་ཅད་ཤེས་པ་ཅེས་པའི་དོན་གཞི་ཤེས་ལ་བྱས་འདུག་པའི་ཕྱིར་རོ། །

དྲུག་པ་ནི་རྗེ་བཙུན་གྱིས། གཞུང་ནས་ཡང་དག་སྤོང་བ་ཞེས་མཇུག་དུ་སྨོས་པ་ནི། ལྷའི་གོ་རིམ་མི་འཁྲུག་པར་བྱ་བའི་ཕྱིར་ཡིན་ལ། དཔལ་ཧེ་རུ་ཀ་མཇུག་ཏུ་སྨོས་པ་ནི་བྱང་ཆུབ་ཀྱི་ཕྱོགས་ཀྱི་འཕགས་པའི་ལམ་ཡན་ལག་བརྒྱད་ཀྱི་གོ་རིམ་མི་འཁྲུག་པར་བྱ་བའི་དགོས་པ་ཡིན་ནོ་ཞེས་གསུངས་ལ། གཞན་ཡང་ཀུན་སྤྱོད་ལས་གསུངས་པའི་ས་དང་ལྷའི་གོ་རིམ་ལ་སྦྱར་བ་དང་། སཾ་བུ་ཊི་ནས་གསུངས་པའི་སྦྱར་ཚུལ་གོ་རིམ་མི་འདྲ་བར་སྣང་བ་ནི། སངས་རྒྱས་ཀྱི་ཡེ་ཤེས་གཅིག་ཉིད་ལ་བྱང་ཕྱོགས་སོ་བདུན་ལྡོག་པའི་སྒོ་ནས་ཕྱེ་བ་ཡིན་པས། གང་ལྟར་སྦྱར་ཡང་འགལ་བ་མེད་པར་རྟོགས་པའི་ཆེད་ཡིན་ནོ། །
གཉིས་པ་ལུས་ཀྱི་དཀྱིལ་འཁོར་སྔགས་ཀྱིས་བྱིན་གྱིས་བརླབ་པ་དང་བཅས་པ་ལ་གཉིས་ཏེ། ལུས་ཀྱི་དཀྱིལ་འཁོར་བསྒོམ་ཚུལ། སྔགས་ཀྱི་བྱིན་གྱིས་བརླབ་པའི་ཚུལ་ལོ། །
དང་པོ་ནི་སློབ་དཔོན་གྱི་གཞུང་ལས། དེ་ནས་གཞན་ཡང་སྐུའི་དཀྱིལ་འཁོར་མཆོག །ཅེས་པ་ནས། འདི་དག་ནི་སྐུའི་འཁོར་ལོ་སྟེ། ས་འོག་ན་གནས་པའོ་ཞེས་པའི་བར་གྱིས་བསྟན་ཏེ། འདི་འཆད་པ་ལ་གཞུང་ལས་བཤད་པའི་ལུས་དཀྱིལ་ངོས་གཟུང་། མ་བཤད་པའི་ལུས་དཀྱིལ་ཁ་བསྐང་བའི་ཚུལ། དེ་དག་གི་བསྒོམ་ཚུལ་ཞིབ་ཏུ་བཤད་པ། དེ་ལྟར་བསྒོམ་པའི་དགོས་པ། རྟོག་པས་བརྟགས་པའི་ལུགས་དགག་པ་དང་ལྔ་ལས། དང་པོ་ནི། ལཱུ་ནག་གཉིས་ཀྱི་གཞུང་ལས། འཁོར་ལོ་གསུམ་གྱི་ལུས་དཀྱིལ་ཁོ་ན་བཤད་ཀྱི། གཞན་ལྷ་བཅུ་གསུམ་དང་། རྟེན་ལུས་དཀྱིལ་མ་བཤད་པ་ནི་ཨ་བྷི་དྷ་ནའི་དགུ་པ་མ་གཏོགས་པའི་ལུས་དཀྱིལ་སྟོན་པའི་སྐབས་ཕལ་ཆེར་དང་། རྡོ་རྗེ་མཁའ་འགྲོ་དང་། ཀུན་སྤྱོད་ཀྱི་ལུས་དཀྱིལ་སྟོན་པའི་སྐབས་རྣམས་སུ། འཁོར་ལོ་གསུམ་གྱི་ལུས་དཀྱིལ་ལས་གཞན་མ་བཤད་པའི་དབང་དུ་བྱས་པའོ། །
དེ་དག་ལས་དེ་ལྟར་བཤད་པའི་རྒྱུ་མཚན་ཡང་། ཕ་རོལ་ཏུ་ཕྱིན་པ་བ་དག་དེ་དང་མི་མཐུན་པའི་སའི་རྣམ་གཞག་མཐོང་ན། འགྱོད་པ་སྐྱེ་བར་འགྱུར་བས་དེ་བཟློག་ནས། དེ་དང་ལུང་སྒོ་བསྟུན་གྱི་དབང་དུ་བྱས་པ་སྟེ། རྩ་རྒྱུད་དང་། སཾ་བུ་ཊ་གཉིས་ཀ་ལས། གནས་དེ་རབ་ཏུ་དགའ་བའི་ས། །
དེ་བཞིན་ཉེར་གནས་དྲི་མ་མེད། །
ཞིང་ནི་འོད་བྱེད་ཤེས་པར་བྱ། །
ཉེ་བའི་ཞིང་དེ་འོད་འཕྲོ་ཅན། །
ཚནྡོ་མངོན་དུ་གྱུར་པ་སྟེ། །
ཉེ་བའི་ཚནྡོ་སྦྱང་དཀའ་བ། །
འདུ་བ་རིང་དུ་སོང་བ་སྟེ། །
ཉེ་བའི་འདུ་བ་མི་གཡོ་བ། །
དུར་ཁྲོད་ལེགས་པའི་བློ་གྲོས་ཏེ། །
ཉེ་བའི་དུར་ཁྲོད་ཆོས་ཀྱི་སྤྲིན། །
ཕ་རོལ་ཕྱིན་བཅུའི་ས་རྣམས་ལ། །
རྣལ་འབྱོར་མ་ཡི་ཀླ་ཀློའི་སྐད། །
པུ་ལ་སོགས་པ་ཅི་གསུངས་པ། །
ཕྱི་དང་ནང་དུ་ཡང་དག་བསམ། །
ཞེས་གསུངས་པས་སོ། །
དེ་ལྟར་ཕ་རོལ་ཏུ་ཕྱིན་པ་དང་ལུང་སྒོ་བསྟུན་ན། སློབ་ལམ་ས་བཅུ་ལས་མེད་པས། རྒྱུད་གཞུང་རྣམས་ཀྱི་དངོས་བསྟན་འཁོར་ལོ་གསུམ་གྱི་ལུས་དཀྱིལ་ལས་མ་གསུངས་ཀྱང་། དོན་ལ་ས་བཅུ་གསུམ་མི་བཞེད་པ་མ་ཡིན་པས། ལུས་དཀྱིལ་ལ་ཡང་དེ་དང་མཐུན་པར་འབྱུང་དགོས་ཏེ། མངོན་བརྗོད་ལས། དཔེ་མེད་པ་དང་ཡེ་ཤེས་ལྡན། །
རྡོ་རྗེའི་ས་ནི་བཅུ་གསུམ་པ། །
ཞེས་གསུངས་ཤིང་། རྩ་རྒྱུད་ལས། རྣལ་འབྱོར་མ་ཡི་ས་དང་གནས། །
ཧེ་རུ་ཀ་དཔལ་སྐུའི་ཡན་ལག །ཐམས་ཅད་བརྟན་གཡོའི་བདག་ཉིད་ཅན། །
ཞེས་རྣལ་འབྱོར་མ་རྒྱུད་ཀྱི་ས་དང་། གནས་ཐམས་ཅད་ལུས་ལ་ཚང་དགོས་པར་གསུངས་པའི་ཕྱིར་རོ། །
གཉིས་པ་ལ་གཉིས་ཏེ། ལྷ་བཅུ་གསུམ་ཁ་བསྐང་བའི་ཚུལ། རྟེན་གྱི་དཀྱིལ་འཁོར་ཁ་བསྐང་བའི་ཚུལ་ལོ། །

དང་པོ་ནི། དེ་ལྟར་འཁོར་ལོ་གསུམ་གྱི་སྟེང་དུ། ས་ལྷག་མ་རྣམས་བགྲོད་པའི་ལུས་དཀྱིལ་ཁ་བསྐང་དགོས་ན། དཀྱིལ་འཁོར་གང་ཞིག་ཁ་བསྐང་སྙམ་ན། འདིར་རྫོགས་པའི་རིམ་པ་དང་ཐུན་མོང་གི་དབང་དུ་བྱས་ནས། སཾ་བུ་ཊི་ལས། དཀྱིལ་འཁོར་ལུས་སུ་གསུངས་པ་སྟེ། །
དཀྱིལ་འཁོར་བྷ་གར་བརྗོད་པ་ཉིད། །
དཀྱིལ་འཁོར་བྱང་ཆུབ་སེམས་ཉིད་དེ། །
དཀྱིལ་འཁོར་གསུམ་ནི་ཡོངས་སུ་བརྟག །ཅེས་ལུས་རྩའི་དཀྱིལ་འཁོར་ལ། རྩ་ཉི་ཤུ་རྩ་བཞི་དང་། བུ་ག་བརྒྱད་དང་འབྲེལ་བའི་རྩ་བརྒྱད། སྙིང་ག་སྦས་པའི་རྩ་ལྔ་སྟེ། སུམ་ཅུ་རྩ་བདུན། རྩ་ཡི་གེའི་དཀྱིལ་འཁོར་ལ། པུ་ཛཱ་ལ་སོགས་པ་ཉེར་བཞི་དང་། ཧཱུྃ་རིང་པོ་བརྒྱད་དང་། ཀྱཻ་རྡོར་ལྟར་ན། བྷྲཱུྃ་ཨཱྃ་ཛྲཱིྃ་ཁྃ་ཧཱུྃ་ངམ། བདེ་མཆོག་ལྟར་ན། ལྃ་མཱྃ་པཱྃ་ཏཱྃ་ཧཱུྃ་སྟེ་སུམ་ཅུ་རྩ་བདུན། བྱང་ཆུབ་སེམས་ཀྱི་དཀྱིལ་འཁོར་ལ། སོ་དང་སེན་མོ་བསྐྱེད་པ་ལ་སོགས་པའི་ཁམས་ཉི་ཤུ་རྩ་བཞི། རྣམ་ཤེས་བརྒྱད་དང་འབྲེལ་བའི་ཁམས་བརྒྱད། དེ་དག་གི་རྩ་བ་བདུད་རྩི་ལྔ་སྟེ་སུམ་ཅུ་རྩ་བདུན་ཏེ། ཚན་པ་གསུམ་དང་། དེ་དག་གི་ཁྱབ་བྱེད་དུ་གྱུར་པའི་རླུང་རྣམས་ཀྱིས་ས་བཅུ་གསུམ་བགྲོད་དགོས་པས། ལྷ་ལྷག་མ་བཅུ་གསུམ་ངེས་པར་ཁ་བསྐང་དགོས་པའོ། །
འོ་ན་ལྷ་གང་། ལུས་ཀྱི་གནས་གང་དུ་ཁ་བསྐང་ན། དམར་གྱིས་ཡེ་ཤེས་ཀྱི་འཁོར་ལོའི་ལྷ་ལྔ་སྙིང་གར་བསྒོམ་པ་དང་། དམ་ཚིག་གི་འཁོར་ལོའི་སྒོ་མཚམས་མ་བརྒྱད། སྣ་བུག་གཉིས་གཅིག་ཏུ་བྱས་པའི་བུ་ག་བརྒྱད་དུ་བསྒོམ་པ་ནི། བཤད་རྒྱུད་སཾ་བུ་ཊའི་རྗེས་སུ་འབྲངས་ནས་བྷ་དན་ཏ་བཞེད། སློབ་དཔོན་རྡོ་རྗེ་དྲིལ་བུ་པས་ངེས་བརྗོད་ཀྱི་རྗེས་སུ་འབྲངས་ནས་སྙིང་གའི་བདེ་ཆེན་འཁོར་ལོའི་ཕྱི་རོལ་དུ་རྩ་འདབ་མ་བརྒྱད་ལ་བསྒོམ་གསུང་ངོ་། །
བླ་མ་ཕམ་འཐིང་པ་རྡོ་རྗེ་མཁའ་འགྲོའི་རྗེས་སུ་འབྲངས་ནས། ལྷ་མོ་བཅུ་གཉིས་གཙོ་བོའི་ཕྱག་བཅུ་གཉིས་ལ་འགོད་པ་ཡིན་ནོ་ཞེས་གསུངས་ཀྱང་། སྙིང་གའི་རྩ་འདབ་ལ་འགོད་པ་ངེས་བརྗོད་ན་གསལ་བར་མི་སྣང་ཞིང་། ཕྱག་བཅུ་གཉིས་ལ་འགོད་པ་ངེས་བརྗོད་ན་གསལ་བར་སྣང་ངོ་། །
འོ་ན་ཅི་ལྟར་སྙམ་ན། འདི་ལ་ཕ་རོལ་ཏུ་ཕྱིན་པ་དང་ལུང་སྒོ་བསྟུན་དབང་བཙན་པར་བྱས་ནས། ཇོ་བོ་ནཱ་རོ་ཏ་པ་དོན་ལ་ས་བཅུ་གཅིག་ལས་མི་བཞེད་པར་རྒྱ་གར་ན་གྲགས་ཤིང་། མུ་ཏིག་ཕྲེང་བ་ལས་ཀྱང་། ས་བཅུ་གསུམ་དུ་བཤད་པ་ནི་གདུལ་བྱ་སྤྲོ་བ་བསྐྱེད་པའི་ཆེད་ཡིན་གྱི། དོན་ལ་ས་བཅུ་གཅིག་ལས་མེད་གསུང་ཞེས་པ་ཡང་། ནཱ་རོ་པའི་གསུང་སྒྲོས་ཀྱི་དབང་དུ་བྱས་པ་ཡིན་པས་དེའི་མན་ངག་འཛིན་པའི་ཕམ་འཐིང་པའི་བརྒྱུད་པ་འདི་ལ། མ་མོ་བཅུ་གཉིས་ཕྱག་བཅུ་གཉིས་ལ་འགོད་པར་སྣང་སྟེ། ས་ཆེན་གྱིས། ནག་པོ་པའི་སྐབས་དང་རྗེ་བཙུན་གྱིས་ལཱུ་ཧི་པའི་སྐབས་སུ་དེ་ལྟར་གསུངས་པས་སོ། །
ཕྱག་བཅུ་གཉིས་ལ་འགོད་པ་འདི་ཡང་ངེས་བརྗོད་ཀྱི་དགོངས་པར་སྣང་སྟེ། དེ་ཉིད་ལས། མཁའ་འགྲོ་མ་ནི་རྡོ་རྗེ། ལཱ་མ་ནི་དྲིལ་བུ། དུམ་སྐྱེས་མ་དང་གཟུགས་ཅན་མ་ནི་གླང་པོ་ཆེའི་པགས་པ་འཛིན་པའི་ཁུ་ཚུར། ཁྭ་གདོང་མ་ནི་རྡོ་རྗེ་མདུང་། འུག་གདོང་མ་ནི་ལྕགས་ཀྱུ། ཁྱི་གདོང་མ་ནི་གྲི་གུག ཕག་གདོང་མ་ནི་ཅང་ཏེའུ། གཤིན་རྗེ་སྲེག་མ་ནི་ཐོད་པའི་ཁ་ཊྭཱཾ་ག གཤིན་རྗེ་ཕོ་ཉ་མ་ནི་ཞགས་པ། གཤིན་རྗེ་མཆེ་བ་མ་ནི་ཚངས་པའི་མགོ་བོ། གཤིན་རྗེ་འཇོམས་པ་ནི་དགྲ་སཏྭ། བྱང་ཆུབ་ཀྱི་སེམས་ཀྱི་སྣོད་ནི་ཞལ་བཞིའི་ངོ་བོ་ཞེས་གསུངས་པ་འདི། གཙོ་བོའི་ཕྱག་མཚན་དང་ཅུང་ཟད་མི་འདྲ་ཡང་། ཕྱག་ལ་འགོད་ཚུལ་འདྲ་བའི་ཕྱིར་རོ། །

དེའི་ཚེ་གཙོ་བོ་གང་དུ་འགོད་ན། སྤྱིར་མངོན་བརྗོད་དགུ་པའི་ལུགས་འདི། ཕྱིའི་ཧེ་རུ་ཀའི་ལུས་ལ། ལྷ་སུམ་ཅུ་སོ་དྲུག་དང་། ཕུང་ཁམས་སྐྱེ་མཆེད་ཀྱི་ལྷ་བཅུ་བདུན་དང་། སྐུ་གསུང་ཐུགས་ཀྱི་རྡོ་རྗེ་གསུམ་སྟེ། ལྷ་ལྔ་བཅུ་ང་དྲུག་འགོད་པ་ལས་གཙོ་བོ་འགོད་པ་མ་གསུངས་ཀྱང་། སཾ་བུ་ཊ་ལས། ལུས་ཀྱི་སྙིང་གི་ནང་དུ་ཡང་། །
རྩ་རྣམས་ལྔ་ནི་རྣམ་པར་གནས། །
ཞེས་དང་། རྡོ་རྗེ་དྲིལ་བུ་པས། ཐུགས་སུ་ཨ་ཝ་དྷཱུ་ཏཱི་ཧཱུྃ། །
མ་བཅོས་ནང་གི་བདག་ཉིད་དོ། །
ཞེས་གསུངས་པས། སྙིང་གར་འགོད་པ་ལས་འོས་མེད་པས། རྗེ་བཙུན་གྱིས་ཀྱང་དེ་ལྟར་གསུངས་སོ། །
འོ་ན་ས་བཅུ་གསུམ་བགྲོད་པའི་ལུས་དཀྱིལ་ཇི་ལྟར་བསྒོམ་སྙམ་ན། འདི་ལ་ལཱུ་ནག་གཉིས་ཀྱི་སྐབས་སུ་ཡང་། དྲིལ་བུ་པའི་གཞུང་ལས་གསུངས་པ་ལྟར། སྙིང་གའི་རྩ་འདབ་ཕྱི་ནང་ལ་འགོད་པ་འདི་ཉིད་དགོས་པ་ལ་དགོངས་ནས། གཞུང་དུ་གསལ་བར་མ་གསུངས་པར་མན་ངག་གི་ཁ་བསྐང་དགོས་པའི་གནད་ཀྱང་འདི་ཉིད་ཡིན་ནོ། །
སྡོམ་འབྱུང་ལས། བུ་ག་བརྒྱད་ལ་འགོད་པར་གསུངས་ཀྱང་འདི་དང་གནད་འདྲ་སྟེ། བུ་ག་བརྒྱད་དང་འབྲེལ་བའི་རྩ་བརྒྱད་ནི་སྙིང་གའི་ཕྱི་སྐོར་གྱི་རྩ་བརྒྱད་པོ་དེ་ཉིད་ཡིན་པས། རྩའི་ངོ་བོ་ལ་འགོད་པ་དང་། རྩའི་འབྲས་བུ་ལ་འགོད་པའི་ཁྱད་པར་ཙམ་ཡིན་པའི་ཕྱིར་དང་། བུ་ག་བརྒྱད་དུ་དུར་ཁྲོད་བརྒྱད་འགོད་པར་གསུངས་ཤིང་། སྒོ་མཚམས་མ་བརྒྱད་ཀྱང་དུར་ཁྲོད་བརྒྱད་ན་བཞུགས་པའི་དབང་དུ་བྱས་པ་ཡིན་པའི་ཕྱིར་རོ། །
གཉིས་པ་ནི་རྟེན་ལུས་དཀྱིལ་ལཱུ་ནག་གཉིས་ཀྱི་གཞུང་ལས་དངོས་སུ་མ་གསུངས་ཀྱང་མན་ངག་གིས་ངེས་པར་ཁ་བསྐང་དགོས་ཏེ། སཾ་བུ་ཊི་ལས། ལུས་ནི་དཀྱིལ་འཁོར་ཉམས་དགའ་བ། །
སྒོ་བཞི་ཇི་སྐད་གསུངས་པའོ། །
རང་གི་ཡན་ལག་བརྒྱད་བྱུང་བས། །
ཀ་བ་དེ་ཡིས་བསྐོར་ནས་གནས། །
དངོས་པོ་ཀུན་གྱིས་མཉམ་པའི་ཕྱིར། །
གྲུ་བཞི་པར་ནི་རབ་ཏུ་གྲགས། །
སྐུ་གསུང་ཐུགས་ཀྱི་ངོ་བོ་ནི། །
འཁོར་ལོ་གསུམ་ནི་གཅིག་ཏུ་གསུངས། །
རི་ནི་མགོ་བོའི་ཟེའུ་འབྲུ་ལ། །
ཇི་ལྟར་རྩོམ་ཆེན་ལ་སོགས་རིམ། །
བླ་མའི་དུས་ཐབས་རིམ་ཉིད་ཀྱིས། །
དེ་ནི་རྫོགས་པར་དཀྱིལ་འཁོར་གནས། །
རྐང་པའི་མཐིལ་དུ་རྩོམ་ཆེན་རླུང་། །
གཞུ་ཡི་དབྱིབས་སུ་རྣམ་པར་གནས། །
སུམ་མདོ་ཡི་ནི་གནས་སུ་ནི། །
དེ་བཞིན་གྲུ་གསུམ་འབར་བ་ཉིད། །
ཟླུམ་པོའི་རྣམ་པའི་གཟུགས་ཀྱིས་ནི། །
ཆུ་ནི་ལྟོ་བར་རྣམ་པར་གནས། །
སྙིང་ཁར་ཡང་ནི་ས་ཉིད་དེ། །
ཀུན་ནས་གྲུ་བཞི་པ་ཉིད་དོ། །
སྒལ་ཚིགས་དབྱིག་གུའི་གཟུགས་ཀྱིས་ནི། །
རི་རབ་རི་རྒྱལ་དེ་བཞིན་ནོ། །
ཞེས་གསུངས་པའི་དོན་གྲུབ་ཆེན་དྲིལ་བུ་པས། རྐང་མཐིལ་སུམ་མདོ་ལྟོ་སྙིང་ག །རླུང་དང་མེ་ཆུ་ས་ཡིན་ནོ། །
སྒལ་ཚིགས་རི་རྒྱལ་དེ་བཞིན་ཏེ། །
ལུས་ནི་མཉམ་པ་སྒོ་བཞི་རླུང་། །
རྒྱན་རྣམས་རབ་མཛེས་ཧེ་རུ་ཀའི། །
ལུས་ནི་དཀྱིལ་འཁོར་དུ་འདོད་དོ། །
ཞེས་དངོས་སུ་གསུངས་པས་ལཱུ་ནག་གཉིས་ཀྱི་སྐབས་སུ་ཡང་དེ་དག་བསྒོམ་དགོས་པར་གྲུབ་པའི་ཕྱིར་རོ། །
དེར་མ་ཟད་ལཱུ་ཧི་པའི་སྐབས་སུ། དེར་ནི་སྤྱི་བོའི་ཆར་གནས་པ། །
འདམ་སྐྱེས་འདབ་མ་སུམ་ཅུ་གཉིས། །
དབྱངས་དང་གསལ་བྱེད་མཛེས་པར་གནས། །
སུམ་ཅུ་རྩ་གཉིས་བྱང་ཆུབ་འདོད། །
པདྨའི་ནང་དུ་སོན་པ་གང་། །
དེ་ནི་ཟླ་བའི་དཀྱིལ་འཁོར་བརྗོད། །
སྤྱི་བོའི་ནང་དུ་ཀླད་པ་ནི། །
གང་ཞིག་གནས་པ་དེ་རུ་གསུངས། །
དེ་ནང་ཧཾ་གི་རྣམ་པ་ནི། །

ཐིག་ལེའི་གཟུགས་ཅན་མི་ཤིགས་པ། །
འཇིག་རྟེན་ཀུན་གྱི་རྩ་བ་དེ། །
བརྟེན་པའི་བདག་ཉིད་གཡོ་བའི་བདག །གསལ་དང་མི་གསལ་གཟུགས་ལས་ནི། །
ས་བོན་གཟུགས་ཀྱིས་ཡང་དག་གནས། །
ཞེས་གསུངས་པའི་དོན་རྣམས་ཀྱང་བསྒོམ་དགོས་པར་གྲུབ་བོ། །
རིན་པོ་ཆེ་བུས། སཾ་བུ་ཊི་ནས་གསུངས་པའི་རྟེན་ལུས་དཀྱིལ་བསྒོམ་པ་དང་། བཤད་རྒྱུད་རྡོ་རྗེ་ཕྲེང་བ་ནས་གསུངས་པའི་རྟེན་ལུས་དཀྱིལ་བསྒོམ་པར་འདམ་ཁ་ཅན་དུ་གསུངས་པ་མི་འཐད་དེ། སྐབས་འདིར་གསང་མཐའ་རང་གི་བཤད་རྒྱུད་ནས་བཤད་པའི་རྟེན་ལུས་དཀྱིལ་ཡོད་བཞིན་དུ། ཕ་རྒྱུད་ནས་གསུངས་པའི་རྟེན་ལུས་དཀྱིལ་དང་གདམ་ཁ་ཅན་བྱེད་དོན་མེད་པའི་ཕྱིར་རོ། །
གསུམ་པ་དེ་དག་གི་བསྒོམ་ཚུལ་ཞིབ་ཏུ་བཤད་པ་ལ་གཉིས་ཏེ། བསྐྱེད་ཆོག་ཡོད་མེད་ཀྱི་ཚུལ་ལ་དཔྱད་པ། གནས་དང་རྣམ་པ་སོགས་བཤད་པའོ། །
དང་པོ་ནི། སྤྱིར་ལུས་དཀྱིལ་ལ་བསྐྱེད་ཆོག་ཡོད་པའི་ལུགས་དང་། དེ་མེད་པར་རྐྱེན་ཙམ་གྱིས་གསལ་གདབ་པའི་ལུགས་གཉིས་ལས། དང་པོ་ནི། ཕ་རྒྱུད་གསང་བ་འདུས་པའི་ལུས་དཀྱིལ་ཏེ། སྤྱི་བོ་ལ་སོགས་པར་ཨོཾ་ལ་སོགས་པ་རྩ་ཁམས་ཀྱི་རང་བཞིན་གྲུབ་པ་མེད་ཀྱང་། གཟུགས་ཕུང་ལ་སོགས་པའི་ངོ་བོ་ཨོཾ་ལ་སོགས་པ་གསར་དུ་བསྐྱེད་ནས། དེ་ཡོངས་སུ་གྱུར་པ་ལས་རྣམ་སྣང་ལ་སོགས་པའི་ལྷ་གསལ་འདེབས་པའམ། ཡི་གེའི་རྣམ་པ་ཉིད་ལྷའི་ངོ་བོར་བསྒོམ་པ་གང་རུང་བྱ་བར་གསུངས་ཏེ། གསང་འདུས་རྩ་རྒྱུད་ལས། རིག་པ་ཆེན་པོའི་སྐྱེས་བུའི་གཟུགས་འདི་དེ་བཞིན་གཤེགས་པ་ཐམས་ཅད་ཀྱི་སྔགས་ཀྱིས་བྱིན་གྱིས་བརླབ་བོ་ཞེས་གསུངས་པའི་དོན། འགྲེལ་པས། སྔགས་ནི་ཨོཾ་ལ་སོགས་པ་དང་། བྱིན་གྱིས་བརླབ་པ་ནི་བཀོད་པ་ལ་བཤད་པའི་ཕྱིར་དང་། མདོར་བྱས་ལས་ཀྱང་། རྣམ་སྣང་མཛད་ཀྱི་ཡི་གེ་ཨོཾ། །
གཟུགས་ཕུང་ངོ་བོ་ཉིད་ཀྱིས་ནི། །
སྔགས་ཤེས་པས་ནི་སྤྱི་བོར་དགོད། །
ཅེས་གསུངས་པའི་ཕྱིར་རོ། །
འདི་དང་ཕྱི་ལ་ཨོཾ་ཡོངས་སུ་གྱུར་པ་ལས། རྣམ་སྣང་བསྒོམ་པ་བསྐྱེད་ཆོག་ཡིན་མིན་གྱི་ཁྱད་པར་མེད་པས་བསྐྱེད་ཆོག་ལས་བསྐྱེད་པའི་ལུགས་ཏེ། མ་རྒྱུད་ལ་ལྟོས་ནས་མི་ཟབ་བོ། །
གཉིས་པ་ནི་སྐབས་འདིར་གཞུང་འགྲེལ་རྣམས་ལས་ལུས་དཀྱིལ་གསལ་གདབ་པ་ཙམ་མ་གཏོགས། བསྐྱེད་ཆོག་དང་རྐྱེན་གང་ཡང་མ་གསུངས་ཀྱང་ནཱ་རོ་པའི་མན་ངག་རྗེ་བཙུན་དང་། དམར་གྱིས་སྒྲ་ཚུལ་གྱི་རྐྱེན་གྱིས་གསལ་གདབ་པར་གསུངས་ཏེ། དེ་ནས་འོག་རླུང་གིས་ལྟེ་བའི་ཨཾ་མས་འཕུལ་བ་ནི་ཚུལ། ལྟག་པའི་རླུང་གིས་སྤྱི་གཙུག་གི་ཧཾ་ཡས་ཕུལ་བ་ནི་སྒྲ་སྟེ་དེ་ལྟར་སྒྲ་ཚུལ་གཉིས་སྙིང་གའི་གནས་སུ་དཀྲུག་གིས་འདྲེས་པས་རྐྱེན་བྱས་ནས་རྟེན་དང་བརྟེན་པ་ཕྱིའི་ཧེ་རུ་ཀ་དང་བཅས་པ་དུས་གཅིག་ཏུ་ཝལ་གྱིས་བསྐྱེད་ལ་རིམ་གྱིས་གསལ་གདབ་པར་བྱ་སྟེ། ཞེས་གསུངས་ཤིང་། དམར་གྱིས་སྒྲ་ཚུལ་དེ་ལྟར་གསུངས་པའི་རྗེས་སུ། སྒྲ་ཚུལ་ལས་བྱུང་བ་ཞེས་གསུངས་ཀྱང་རྐྱེན་ལས་འོས་མ་འདས་སོ། །
འོ་ན་ཕྱིའི་སྒྲ་ཚུལ་ཡང་བསྐྱེད་ཆོག་མ་ཡིན་པར་རྐྱེན་ཙམ་དུ་གསུངས་སོ་སྙམ་ན། བློ་གྲོས་རྩིང་པོས་བརྟགས་ན་དེ་ལྟར་ཡིན་ཡང་། རྣམ་དཔྱོད་ཞིབ་མོས་དཔྱད་ན་ཡེ་མི་མཚུངས་ཏེ། ཕྱིའི་སྒྲ་ཚུལ་ལ་ནི་སྒྲ་ཚུལ་དེ་ཉིད་རོ་གཅིག་ཏུ་འདྲེས་པ་ལས། རྟེན་བརྟེན་པ་ཅིག་ཆར་དུ་བྱུང་བ་ཡིན་པས་ཉེར་ལེན་གྱི་རྒྱུ་གཞན་མེད་ལ། འདིར་ནི་ཉེར་ལེན་གྱི་རྒྱུ་རྐང་མཐིལ་ལ་སོགས་པའི་ལུས་རགས་པ་དང་། པུ་ཛཱ་ལ་སོགས་པའི་ཕྲ་བ་རྩ་ཁམས་རྣམས་རང་རང་གི་གནས་སུ་རྟེན་དང་བརྟེན་པའི་ངོ་བོར་རང་བཞིན་གྱིས་གྲུབ་ནས་ཡོད་པ་སྙིང་གའི་སྒྲ་ཚུལ་གྱི་རྐྱེན་གྱིས་རྣམ་པ་བློ་ངོར་གསལ་བ་ཙམ་ཡིན་པའི་ཕྱིར་རོ། །

དེ་བཞིན་དུ་པུ་ཛཱ་ལ་སོགས་པ་ལུས་དཀྱིལ་གྱི་ལྷར་བསྐྱེད་པ་ཡང་། ཕྱིའི་ས་བོན་ལས་བསྐྱེད་པ་དང་ཡེ་མི་འདྲ་སྟེ། འདི་ནི་པུ་ཛཱ་ལ་སོགས་པ་ངོ་བོ་ལྷ་ཡིན་ཀྱང་། རྣམ་པ་ཡི་གེའི་དབྱིབས་སུ་གནས་པ་དེ་ཉིད་ལྷའི་རྣམ་པར་ཤར་བ་ཙམ་ཡིན་ལ། ཕྱི་ལ་ནི་ཨོཾ་ལ་སོགས་པ་སྔར་མེད་གསར་དུ་བསྐྱེད་ནས། དེ་འོད་དུ་ཞུ་བ་ལས་ལྷ་ཞལ་ཕྱག་གི་རྣམ་པ་ཅན་གྲུབ་པ་ལ་འཇོག་དགོས་པའི་ཕྱིར་རོ། །
དེ་བཞིན་དུ་ནག་པོ་པའི་སྒྲུབ་ཐབས་ལས། བསྐྱེད་ཆོག་དང་རྐྱེན་གང་ཡང་མ་གསུངས་ཀྱང་། ནཱ་རོ་པའི་མན་ངག་གིས། དཀྱིལ་འཁོར་རྒྱལ་མཆོག་གི་ལྷ་རང་གནས་སུ་འཁོད་པས་རྐྱེན་བྱས་ནས་ལུས་ཀྱི་གནས་དེ་དང་དེར་ལྷ་ཞལ་ཕྱག་གི་རྣམ་པ་ཅན་བསྒོམ་པར་གསུངས་པ་དང་། རྡོ་རྗེ་དྲིལ་བུ་པས། འོད་ཟེར་སྤྲོས་པས་སྔོན་འགྲུབ་པ། །
བསྐུལ་ནས་ཕྱག་འཚལ་རང་ལུས་གཞུག །རྐང་མཐིལ་སུམ་མདོ་ལྟོ་སྙིང་ག །རླུང་དང་མེ་ཆུ་ས་ཡིན་ནོ། །
ཞེས་དང་། དྲིལ་བུ་གཞུང་ཆུང་ལས། མཛོད་སྤུའི་ནང་ནས་རང་ལུས་གཞུག །ལུས་ལ་རྟེན་དང་བརྟེན་པ་ཡི། །
འཁོར་ལོ་གསལ་གདབ་ཉེ་བར་དམིགས། །
ཞེས་ཚོགས་ཞིང་བསྟིམས་པའི་རྐྱེན་གྱིས་གསལ་གདབ་པར་གསུངས་པ་དང་། དེ་བཞིན་དུ་ཀྱེ་རྡོ་རྗེའི་མན་ངག་ལས། ཚོགས་ཞིང་བསྟིམས་པའི་རྐྱེན་དང་། ཡེ་ཤེས་ཀྱི་འཁོར་ལོ་དགུག་གཞུག་གི་རྐྱེན་གྱིས་གསལ་གདབ་པར་གསུངས་པ་རྣམས་ཀྱང་། ལུས་ལ་རང་བཞིན་གྱིས་གྲུབ་པ་རྐྱེན་གྱིས་གསལ་གདབ་པའི་ལུགས་ཏེ། མ་རྒྱུད་ཀྱི་ཟབ་ཁྱད་ཡིན་པར་སྐལ་བ་དང་ལྡན་པ་དག་གིས་ཤེས་པར་གྱིས་ཤིག གསུམ་པ་དེ་དག་གི་བསྒོམ་ཚུལ་ཞིབ་ཏུ་བཤད་པ་ནི། དེ་ལྟར་སྒྲ་ཚུལ་གྱི་རྐྱེན་གྱིས་ཅིག་ཆར་དུ་རྣམ་པར་གྲུབ་པ་རིམ་གྱིས་གསལ་གདབ་པའི་ཚེ་ཐོག་མར་རྟེན་གསལ་གདབ་པ་ནི་རྐང་མཐིལ་གཉིས་སུ་རླུང་གི་དཀྱིལ་འཁོར་སྦྱང་གཞི་དང་ཚད་མཉམ་པ་རེ་རེ་བསྒོམས་ནས། འདི་ཕྱིའི་གཞལ་ཡས་ཁང་གི་རྟེན་དུ་གྱུར་པའི་རླུང་གི་དཀྱིལ་འཁོར་ཉིད་ཡིན་སྙམ་དུ་ཞེན་པ་བྱ་ཞིང་། ཕྱིའི་གཞལ་ཡས་ཁང་གི་རྟེན་དུ་གྱུར་པའི་རླུང་གི་དཀྱིལ་འཁོར་ཡང་འདི་ཉིད་ཡིན་སྙམ་དུ་ཞེན་ན་ཡང་ཁྱད་པར་མེད་དེ། གནས་རྐང་མཐིལ་དེར་དེ་གཉིས་དབྱེར་མེད་གཅིག་དུ་བསྒོམ་དགོས་པའི་ཕྱིར་རོ། །
དེ་བཞིན་དུ་གཞན་རྣམས་ལ་ཡང་འགྲེའོ། །
སུམ་མདོ་གྲུ་གསུམ་ནི་མེའི་དཀྱིལ་འཁོར་གྲུ་གསུམ། ལྟོ་བ་ཟླུམ་པོ་ནི་ཆུའི་དཀྱིལ་འཁོར་ཟླུམ་པོ་དང་། བྲང་གྲུ་བཞི་ནི་སའི་དཀྱིལ་འཁོར་གྲུ་བཞི་དང་། སྒལ་ཚིགས་བརྩེགས་པ་དབྱུ་གུའི་གཟུགས་སུ་ཡོད་པ་ནི་རི་རབ་དང་། མགོ་བོའི་ཟུར་བཞི་པོ་རི་རབ་ཀྱི་སྟོད་ཀྱི་ཆ་སྟེ་མཚམས་བཞིའི་ལྕོག་དང་། དཔྲལ་བ་དང་། ལྟག་པ་དང་། རྣ་བ་གཉིས་ནི་རི་རབ་ཀྱི་སྟེང་གི་སྣ་ཚོགས་རྡོ་རྗེ་དང་། ཀླད་པ་དཀར་པོ་ནི་མངོན་བྱང་ལྔའི་ཟླ་བ་དང་། ཀླད་ཁྱིམ་དམར་པོ་ནི་ཉི་མ་དང་། དེ་གཉིས་ཀྱི་བར་གྱི་ཧཾ་ཡིག་ནི་ཡི་གེ་ཧཱུྃ་རྡོ་རྗེ་སེམས་དཔའི་རང་བཞིན་དང་། ལུས་འདོམ་གང་གྲུ་བཞི་ནི་གཞལ་ཡས་ཁང་གྲུ་བཞི་དང་། སྙིང་ཁ་ཆོས་ཀྱི་འཁོར་ལོ་ནས་འབྱུང་བ་བཞིའི་རླུང་རྒྱུ་བ་ནི་སྒོ་བཞི་དང་། རྐང་བརྒྱད་ནི་ཀ་བ་བརྒྱད་དང་། མིག་དང་། རྣ་བ་དང་། སྣ་དང་། ལྕེ་དང་། མཆུ་དང་། རྒྱུ་ལོང་ལ་སོགས་པ་ནི་གཞལ་ཡས་ཁང་གི་རྒྱན་ཅེས་པ་ཙམ་ལས་མ་གསུངས་ཀྱང་། མིག་པཉྩ་རེ་ཁཱའི་རྩིག་པ་སོགས་ཀྱཻ་རྡོར་ནས་འབྱུང་བ་བཞིན་བསྒོམ་པར་འཕགས་པས་བཤད་པ་ལྟར་བསྒོམས་ན་ཡང་ཤིན་ཏུ་ལེགས་པ་ཡིན་ཏེ། རྒྱན་གྱི་རྣམ་པ་ཞིག་ནི་བསྒོམ་དགོས་ཤིང་། གྲུབ་ཆེན་གྱི་མན་ངག་ལས་བྱུང་བ་དེ་ཉིད་རྒྱུད་ཀྱི་དགོངས་པ་ཡིན་པའི་ཕྱིར་དང་། རྗེ་བཙུན་རྩེ་མོས་དཀྱིལ་འཁོར་སྟོན་པའི་སྐབས་སུ་རྐང་མཐིལ་རླུང་ནས་ལྕེ་དང་མཆུ་འདོད་ཡོན་གྱི་སྣམ་བུའི་བར་སྟོན་པར་གསུངས་པས་ཀྱང་འདི་ཉིད་བཞེད་པར་གསལ་བའི་ཕྱིར་རོ། །

དེ་དག་ཀྱང་གནས་དེ་དང་དེར་སྦྱང་གཞི་དང་འཚམས་པའི་ཁ་དོག་དང་། དབྱིབས་ཀྱི་རྣམ་པ་བསྒོམ་པ་ནི་རྒྱས་པའི་ལུགས་ཡིན་ལ། དེ་ཙམ་བསྒོམ་མི་ནུས་ན་དོད་ཙམ་དུ་བསྒོམས་པས་ཀྱང་རུང་སྟེ། དེའི་དོན་ཡང་ཕྱིའི་རླུང་གི་དཀྱིལ་འཁོར་གྱི་དོད་རྐང་མཐིལ་ཡིན་སྙམ་དུ་བསྒོམ་པ་མ་ཡིན་གྱི། ཕྱིའི་རླུང་གི་དཀྱིལ་འཁོར་ཡང་རྐང་མཐིལ་གཉིས་པོ་འདི་ཉིད་ཡིན་སྙམ་དུ་དབྱེར་མེད་དུ་བསྒོམ་པ་ཡིན་ལ། དེ་ཙམ་གྱིས་ཕྱིའི་གཞལ་ཡས་ཁང་ནང་རྡོ་རྗེའི་ལུས་ལ་བསྒོམ་པའི་དོན་ལེགས་པར་ཚང་བའི་ཕྱིར་རོ། །
དེ་ནས་བརྟེན་པ་གསལ་གདབ་པ་ལ་ཐོག་མར་གཙོ་བོ་ཡབ་ཡུམ་གསལ་གདབ་པ་ནི། སྙིང་ག་ཆོས་ཀྱི་འཁོར་ལོའི་དབུས་ཀྱི་རྩ་ཨ་ཝ་དྷཱུ་ཏཱི་ཧཱུྃ་གི་དབྱིབས་སུ་གནས་པའི་ནང་གི་ཁམས་བྱང་ཆུབ་ཀྱི་སེམས་ཡབ་དང་། ཕྱི་ཤུན་གྱི་རྩ་ཡུམ་དུ་རང་བཞིན་གྱིས་གྲུབ་པ་འདིར་སྒྲ་ཚུལ་གྱི་རྐྱེན་གྱིས། ཞལ་ཕྱག་གི་རྣམ་པ་ཅན་དུ་གསལ་བ་བློ་ངོར་གསལ་གདབ་པ་སྟེ། གྲུབ་ཆེན་དྲིལ་བུ་པས། འདི་དག་གནས་སུ་རྣལ་འབྱོར་མ། །
རྩ་ཡིན་དཔའ་བོ་ཉི་ཤུ་བཞི། །
ལུས་ཀྱི་ཁམས་སུ་བརྟག་པར་བྱ། །
ཞེས་གསུངས་པ་དེ་ཉིད། ཐུགས་སུ་ཨ་ཝ་དྷཱུ་ཏཱི་ཧཱུྃ། །
མ་བཅོས་ནང་གི་བདག་ཉིད་དོ། །
ཞེས་གསུངས་པ་གཙོ་བོ་ཡབ་ཡུམ་དུ་བསྒོམ་པ་ལ་ཡང་ངེས་པར་སྦྱར་དགོས་པའི་ཕྱིར། སྙིང་པོའི་རྣལ་འབྱོར་མ་བཞི་ནི། འདིར་ཕྱག་དང་པོ་བཞི་ལ་བཀོད་ཅིང་། དེ་ཉིད་ཀྱང་ཕྱག་མཚན་དང་ཐབས་དང་ཤེས་རབ་སྦྱར་བའི་ཚུལ་དུ་བསྒོམ་པའོ། །
བུམ་ཐོད་བཞི་སྐབས་འདིར་བསྒོམ་ཚུལ་མི་སྣང་ལ། མངོན་བརྗོད་དགུ་པར། ཞལ་བཞིའི་ངོ་བོར་འདུག་པའོ། །
ཞེས་གསུངས་པའི་དོན་ནི། ཕྱིའི་བུམ་ཐོད་བཞི་ཡང་བཅོམ་ལྡན་འདས་ཀྱི་ཞལ་བཞི་ལ་ཚང་ཞེས་པ་ཙམ་དུ་འདུག་གོ །དེ་ནས་འཁོར་ལོ་གསུམ་གྱི་ལུས་དཀྱིལ་ལ། སྤྱི་བོ་ལ་སོགས་པའི་གནས་དེ་དག པུལླཱི་ར་མ་ལ་སོགས་པའི་ཡུལ་ཉི་ཤུ་རྩ་བཞིར་བསྒོམ་ཞིང་། པུ་ལ་སོགས་པའི་རྩ་ཡི་གེའི་དབྱིབས་སུ་གནས་པ་རྣམས་ལ། ནང་གི་ཁམས་དཔའ་བོ་དང་། ཕྱི་ཤུན་གྱི་རྩ་དཔའ་མོར་བསྒོམ་པ་ནི་སྔར་གྱི་དྲིལ་བུ་པའི་གཞུང་གིས་དངོས་སུ་བསྟན་པས། དེ་དང་དེའི་ངོ་བོར་གདོད་མ་ནས་གྲུབ་པ། སྐབས་འདིར་སྒྲ་ཚུལ་གྱི་རྐྱེན་གྱིས་ཞལ་ཕྱག་གི་རྣམ་པ་ཅན་བསྐྱེད་པ་བློ་ངོར་རིམ་གྱིས་གསལ་གདབ་པ་ནི། སྔར་གྱི་གཙོ་བོ་ཡབ་ཡུམ་དང་ཁྱད་པར་མེད་དོ། །
སློབ་དཔོན་གྱི་གཞུང་འདིར། མགོ་བོ་ལ་ནི་རབ་ཏུ་གཏུམ་མོའོ་ཞེས་སོགས་ཡུམ་རྐྱང་ལས་མ་སྨོས་པ་ནི། ཤེས་རབ་ཀྱི་རྒྱུད་གཙོ་ཆེ་བར་བསྟན་པའི་ཆེད་ཡིན་ལ། བསྒོམ་པའི་ཚེ་ཡབ་ཡུམ་གཉིས་ཀ་ངེས་པར་བསྒོམ་དགོས་ཏེ། དྲིལ་བུ་པས། སྤྱི་བོར་ཁཎྜ་ཀ་པཱ་ལི་དང་། རབ་ཏུ་གཏུམ་མོའོ་ཞེས་སོགས་ཡབ་ཡུམ་གཉིས་ཀ་སྦྱར་ནས་གསུངས་པའི་ཕྱིར་རོ། །
འདི་དག་རེ་རེའི་སྟེང་དུ་ཡང་། ཕྱི་རོལ་གྱི་ཡུལ་ངོས་གཟུང་བ། ནང་གི་གནས་ངོས་གཟུང་བ། དེར་ལྷ་གང་བསྒོམ་པའི་ཚུལ། དེ་དག་ས་དང་སྦྱར་བ་བཞི་བཞིའི་སྒོ་ནས་རྟོགས་པར་བྱ་དགོས་ཏེ། དང་པོ་ཕྱི་རོལ་གྱི་ཡུལ་རྣམས་ནི། སྟེང་ཚངས་པའི་འཇིག་རྟེན་ནས། འོག་གཞི་རླུང་གི་དཀྱིལ་འཁོར་ཡན་ཆད་གྲུབ་པ་དང་ལྷན་ཅིག་ཏུ་ཡུལ་ཉི་ཤུ་རྩ་བཞི་གྲུབ་ཅིང་། བྱེ་བྲག་འཛམ་བུའི་གླིང་གྲུབ་པ་དང་དུས་མཉམ་དུ། དེར་ཡང་ཡུལ་ཉི་ཤུ་རྩ་བཞི་གྲུབ་པས། དེ་ཉིད་འདིར་ཡང་བཤད་ན་པུལླཱི་ར་མ་ལ་ཡ་ནི་ཕྱི་རོལ་དུ་རྡོ་རྗེ་གདན་ལྟེ་བར་བྱས་པ་དེའི་ལྷོ་ནུབ་ན་ཡོད་ལ། དེ་ཉིད་ནང་ལུས་ལ་མགོ་བོ་ཅེས་དང་། མཚོག་མ་ཞེས་དང་། སྤྱི་བོ་ལ་ཞེས་པ་རྣམས་འབྱུང་བ་དོན་གཅིག་པས། སྤྱི་གཙུག་ནས་སྐྲ་མཚམས་ཀྱི་བར་ཕྱེད་མར་བྱས་པའི་དཀྱིལ་ལོ། །

དེར་ཁཎྜ་ཀ་པཱ་ལི་དང་རབ་ཏུ་གཏུམ་མོ་བཞུགས་པ་ནི། ཕྱི་རོལ་དུ་སྤྲུལ་པའི་སྐུ་ས་དང་པོ་ཐོབ་པའི་ཚུལ་བཟུང་བ་དངོས་སུ་བཞུགས་ལ། ནང་དུ་རྩ་ཁམས་ཀྱི་ཚུལ་དུ་བཞུགས་ཏེ་ཀུན་ལ་འགྲེའོ། །
ཛཱ་ལེན་དྷ་ར་ནི་ཕྱིའི་ཡུལ་ནུབ་བྱང་ན་རྡོ་ལ་མེ་འབར་བ་སྟེ། ནང་དུ་སྤྱི་གཙུག་ཚངས་པའི་བུ་གའོ། །
འདིར་དམར་དང་བུས། དྲྭ་བ་འཛིན་དུ་བསྒྱུར་པ་མི་འཐད་པའི་ཚུལ་སྔར་བཤད་ཟིན། ལོ་ཆེན་དང་། འབྲོག་མི། མལ་གྱོ་རྣམས་ཀྱིས་དོན་འདི་ཉིད་ཐུགས་ལ་བཞག་ནས་འབར་བ་འཛིན་དུ་བསྒྱུར་བ་རྗེ་བཙུན་གོང་མས་ཚད་མར་འཛིན་པ་འདིའི་རྗེས་སུ་འབྲང་བར་བྱའོ། །
དེར་མ་ཧཱ་ཀཾ་ཀ་ལ་དང་གཏུམ་པའི་མིག་ཅན་མའོ། །
ཨཽ་ཌི་ཡ་ན་ནི་ཕྱི་རུ་འཕུར་འགྲོ་སྟེ་ནུབ་ཕྱོགས་ན་ཡོད་ལ། ནང་ལུས་ལ་རྣ་བ་གཡས་པའི་བུ་གའི་ནང་དུ་ཀཾ་ཀཱ་ལ་དང་འོད་ལྡན་མའོ། །
ཨར་བུ་ད་ནི་རྒྱ་གར་ལྷོ་ནུབ་ལ་ཡོད་ལ། ནང་ལུས་ཀྱི་ལྟག་པ་ན་མཆེ་བ་རྣམ་པར་གཙིགས་པ་དང་། སྣ་ཆེན་མའོ། །
བཞི་པོ་ལ་གནས་ཞེས་པ་ཐུན་མོང་གི་མིང་སྟེ། ཡུལ་དེ་བཞིའི་རླུང་སེམས་དབུ་མར་ཞུགས་པས་ས་དང་པོ་རབ་ཏུ་དགའ་བའི་རྟོགས་པ་སྐྱེ་ཞིང་། ས་དེ་ལ་རྒྱུའི་སྒོ་ནས་གནས་ཞེས་པ་རྣལ་འབྱོར་མ་རྒྱུད་ཀྱི་ཐུན་མོང་མ་ཡིན་པའི་ཐ་སྙད་ཡིན་ལ། དེས་ནང་རྟེན་འབྲེལ་བྱས་ནས། ཕྱིའི་ཡུལ་དེ་རྣམས་ལ་གནས་པའི་དཔའ་བོ་དང་རྣལ་འབྱོར་མ་རྣམས། ངོ་བོ་སངས་རྒྱས་ཡིན་ཀྱང་རྣམ་པ་ས་དང་པོ་ཐོབ་པའི་ཚུལ་དུ་བཞུགས་པ་རྣམས་བདག་གི་དབང་དུ་འདུས། ཡང་ཐོག་མར་དེ་རྣམས་སྤྱོད་པའི་སྒོ་ནས་བདག་གི་དབང་དུ་འདུས་ན། དེས་ཕྱི་རྟེན་འབྲེལ་བྱས་ནས་ནང་དུ་གནས་གཞིའི་རླུང་སེམས་དབུ་མར་ཞུགས་ཏེ་ས་དང་པོའི་རྟོགས་པ་སྐྱེའོ། །
དེས་ས་ལྷག་མ་རྣམས་ལ་བསྒྲེ་བར་བྱའོ། །
གོ་ད་ཝ་རཱི་ནི་ཕྱི་རྒྱ་གར་ལྷོ་ཕྱོགས་དཔལ་གྱི་རིའི་རྩ་ན། ཆུ་བོ་གོ་ད་ཝ་རཱི་འབབ་པའི་འགྲམ་མོ། །
དེ་ཉིད་ནང་ལུས་ལ་རྣ་བ་གཡོན་པའི་ནང་སྟེ། དེར་སུ་རཱ་ཝི་རི་དང་བརྟན་པའི་བློ་ཅན་མའོ། །
རཱ་མེ་ཤྭ་ར་ནི་ཕྱི་ལྷོ་ནུབ་ན་དགའ་བྱེད་དབང་ཕྱུག་གིས་བྱས་པའི་དབང་ཕྱུག་གི་རྟེན་ཡོད་པ། ནང་ལུས་ལ་སྨིན་མའི་དབུས་ཏེ། དེར་འོད་དཔག་མེད་དང་མིའུ་ཐུང་མའོ། །
དེ་ཝཱི་ཀོ་ཊི་ནི་ཕྱི་ཤར་ཕྱོགས་ཀྱི་ལྷ་མོའི་མཁར། ནང་ལུས་ཀྱི་མིག་གཉིས། དེར་རྡོ་རྗེའི་འོད་དང་ལང་ཀའི་དབང་ཕྱུག་མའོ། །
མཱ་ལ་ཝ་ནི་ཕྱིའི་ལྷོ་ཕྱོགས་ན་ཡོད་དོ། །
ནང་ལུས་ཀྱི་ཕྲག་པ་གཉིས་ཏེ། དེར་རྡོ་རྗེའི་སྐུ་དང་ཤིང་གྲིབ་མའོ། །
ཉེ་བའི་གནས་ཞེས་པ་ས་གཉིས་པ་སྟེ་སྔ་མ་བཞིན་སྦྱར་རོ། །
ཐུགས་ཀྱི་འཁོར་ལོའོ། །
ཀཱ་མ་རཱུ་པ་ནི་ཕྱི་ཆགས་པ་ཤས་ཆེ་བའི་ཡུལ་ལྷོ་ཕྱོགས་ན་ཡོད། ནང་ལུས་ཀྱི་མཆན་ཁུང་གཉིས་ཏེ། དེར་ཨཾ་ཀུ་རི་དང་ཨེ་རཱ་ཝ་ཏིའོ། །
ཨོ་ཏྲེ་བི་ཤ་ནི་ཕྱི་ཤར་ཕྱོགས་ན་ཡོད། ནང་ལུས་ཀྱི་ནུ་མ་གཉིས་ཏེ། དེར་རྡོ་རྗེ་རལ་པ་ཅན་དང་འཇིགས་བྱེད་ཆེན་མོའོ། །
ཞིང་ཞེས་པ་ས་གསུམ་པ་སྟེ་སྔ་མ་བཞིན་དུ་སྦྱར་རོ། །
ཏྲི་ཤ་ཀུ་ནེ་ནི་ཕྱི་ལྷོ་ནུབ་ཀྱི་ཡུལ། ནང་ལུས་ཀྱི་ལྟེ་བ་སྟེ་དེར་དཔའ་བོ་ཆེན་པོ་དང་རླུང་གི་ཤུགས་ཅན་མའོ། །
ཀོ་ས་ལ་ནི་ཕྱི་རྒྱལ་པོ་གསལ་རྒྱལ་གྱི་ཡུལ་ཏེ་ནུབ། ནང་ལུས་ཀྱི་སྣ་རྩེ་སྟེ། དེར་རྡོ་རྗེ་ཧཱུྃ་མཛད་དང་ཆང་འཐུང་མའོ། །
ཉེ་བའི་ཞིང་ཞེས་པ་ས་བཞི་པ་སྟེ་སྔ་མ་བཞིན་སྦྱར་རོ། །
ཀ་ལིཾ་ཀ་ནི་ཕྱི་ལྷོ་ཕྱོགས་རྒྱལ་པོའི་ཁབ། ནང་ལུས་ཀྱི་ལྕེའི་རྩ་བ་སྟེ། དེར་རབ་ཏུ་བཟང་པོ་དང་ཤྱཱེ་མ་དེ་ཝཱིའོ། །

ལཾ་པ་ཀ་ནི་ཕྱི་ལྷོ་ཕྱོགས་ན་ཡོད། ནང་ལུས་ཀྱི་མགྲིན་པ་སྟེ། དེར་རྡོ་རྗེ་བཟང་པོ་དང་ཤིན་ཏུ་བཟང་མོའོ། །
ཚནྡོ་ཧ་ཞེས་པ་ས་ལྔ་པ་སྟེ་སྔ་མ་བཞིན་སྦྱར་རོ། །
ཀཱཉྩི་ནི་ཕྱི་ལྷོ་ཕྱོགས་ན་ཡོད། ནང་ལུས་ཀྱི་སྙིང་ག་སྟེ། དེར་འཇིགས་བྱེད་ཆེན་པོ་དང་རྟ་རྣ་མའོ། །
ཧི་མ་ལ་ཡ་ནི་ཕྱི་ཁ་བའི་རི་བྱང་ཕྱོགས་ན་ཡོད། ནང་ལུས་ཀྱི་འདོམས་བར་སྟེ་ཕོའི་འབྲས་བུ་གཉིས་ན་མིག་མི་བཟང་དང་ཁ་གཱ་ན་ནའོ། །
ཉེ་བའི་ཚནྡོ་ཧ་ཞེས་པ་ས་དྲུག་པ་སྟེ་སྔ་མ་བཞིན་སྦྱར་རོ། །
གསུང་གི་འཁོར་ལོའོ། །
པྲེ་ཏ་པུ་རཱི་ནི་ཕྱི་ཡི་དྭགས་གྲོང་ཞེས་པ་བྱང་ཕྱོགས་ན་ཡོད། ནང་ལུས་ཀྱི་མཚན་མའི་རྩ་བ་སྟེ་དེར་སྟོབས་པོ་ཆེ་དང་འཁོར་ལོའི་ཤུགས་ཅན་མའོ། །
གྲྀ་ཧ་དེ་ཝ་ནི་ཕྱི་ལྷོ་ཕྱོགས་ན་ཡོད། ནང་ལུས་ཀྱི་བཤང་ལམ་སྟེ། དེར་རིན་ཆེན་རྡོ་རྗེ་དང་ཁཎྜ་རོ་ཧའོ། །
འདུ་བ་ཞེས་པ་ས་བདུན་པ་སྟེ་སྔ་མ་བཞིན་སྦྱར་རོ། །
སཽ་རཱཥྚ་ནི་ཕྱི་ལྷོ་ནུབ་ན་སྭ་ཝ་ནཱ་ཐའི་རྟེན་ཡོད་ལ། ནང་ལུས་ཀྱི་བརླ་རྩ་གཉིས་ཏེ། དེར་རྟ་མགྲིན་དང་ཤཽཎྜི་ནིའོ། །
སུ་ཝ་ར་ན་དྭི་པ་ནི་ཕྱི་ལྷོ་ནུབ་ན་སྲིན་པོས་བཟུང་བའི་གསེར་གྱིས་གང་བའི་གླིང་ཕྲན། ནང་ལུས་ཀྱི་བྱིན་པ་གཉིས་ཏེ། དེར་ནམ་མཁའི་སྙིང་པོ་དང་འཁོར་ལོའི་གོ་ཆའོ། །
ཉེ་བའི་འདུ་བ་ནི་ས་བརྒྱད་པ་སྟེ་སྔ་མ་བཞིན་སྦྱར་རོ། །
ན་ག་རར་ནི་ཕྱི་ལྷོ་ཕྱོགས་ན་པ་ཏྲ་ན་ག་ར་ལ་སོགས་པ་ཡུལ་ཆེན་པོ་བཅུ་དྲུག་ཡོད་པས་ནང་ལུས་ལ་མཐེ་བོང་བཞི་མ་གཏོགས་པའི་སོར་མོ་བཅུ་དྲུག་སྟེ། དེར་དཔལ་ཧེ་རུ་ཀ་དང་ཤིན་ཏུ་དཔའ་མོའོ། །
འདིར་རྒྱུད་གཞུང་རྣམས་ལས། སོར་མོ་ཞེས་པ་ཙམ་དང་། རྐང་སོར་བརྒྱད་ཅེས་པ་ལས་མི་འབྱུང་ཡང་། ནཱ་རོ་པའི་མན་ངག་གིས་ལག་སོར་བརྒྱད་ཀྱང་བསྣན་པ་རྒྱུད་ཚིག་དེ་དག་གིས་ཐོན་པ་སྟེ། གཞན་དུ་ན་རྐང་སོར་ལ་ལུས་དཀྱིལ་གྱི་ལྷ་བཀོད་ནས་ལག་སོར་ལ་མི་འགོད་པའི་རྒྱུ་མཚན་མི་རྙེད་པའི་ཕྱིར་རོ། །
སིནྡྷུ་ནི་ཕྱི་ལྷོ་ཕྱོགས་ན་ཆུ་བོ་སིནྡྷུ་འབབ་པའི་འགྲམ། ནང་ལུས་ཀྱི་རྐང་པའི་བོལ་གཉིས་ཏེ། དེར་པདྨ་གར་གྱི་དབང་ཕྱུག་དང་སྟོབས་ཆེན་མའོ། །
དུར་ཁྲོད་ཅེས་པ་ས་དགུ་པ་སྟེ་སྔ་མ་བཞིན་སྦྱར་རོ། །
མ་རུ་ནི་ཕྱི་ལྷོ་ཕྱོགས་ན་མྱ་ངམ་གྱི་གྲོང་ཁྱེར་ཞེས་ཀྱང་ཟེར། བུད་མེད་གཞོན་ནུ་མ་གཟུགས་བཟང་བ་ཡོད་པས་ན་གཞོན་ནུའི་གྲོང་ཁྱེར་ཟེར་ལ། ནང་ལུས་ཀྱི་རྐང་ལག་གི་མཐེ་བོང་བཞི་སྟེ། དེར་རྣམ་པ་སྣང་མཛད་དང་འཁོར་ལོས་སྒྱུར་མའོ། །
ཀུ་ལ་ཏཱ་ནི་ཕྱི་ལྷོ་ནུབ་ན་རྡོ་པུས་མོ་འདྲ་བ་ཡོད་པའི་ས་ནང་ལུས་ཀྱི་པུས་མོ་གཉིས་ཏེ། དེར་རྡོ་རྗེ་སེམས་དཔའ་དང་བརྩོན་འགྲུས་ཆེན་མོའོ། །
ཉེ་བའི་དུར་ཁྲོད་ཅེས་པ་ནི་ས་བཅུ་པ་སྟེ་སྔ་མ་བཞིན་སྦྱར་རོ། །
སྐུའི་འཁོར་ལོའོ། །
འཁོར་ལོ་གསུམ་གྱི་ལུས་དཀྱིལ་གྱི་ལྷ་འདི་དག ལུས་ཀྱི་རྒྱབ་ཕྱོགས་ན་ཡོད་པ་རྣམས་མདུན་ཕྱོགས་དང་། མདུན་མ་རྣམས་རྒྱབ་ཕྱོགས་སུ་ཞལ་གཟིགས་ཤིང་། གཡས་གཡོན་རྣམས་ཀྱང་དེས་འགྲེ་ཞིང་། སྟེང་མ་རྣམས་འོག་ཏུ་དང་། འོག་མ་རྣམས་སྟེང་དུ་སྟེ་ཐམས་ཅད་ཀྱང་གཙོ་བོ་ལ་ཞལ་གཟིགས་པའོ། །
དེ་ནས་སྒོ་མ་བཞི་ནི་གཡས་ཀྱི་ཕྱག་ལྷག་མ་བཞི་དང་། མཚམས་མ་བཞི་ནི་གཡོན་གྱི་ཕྱག་ལྷག་མ་བཞི་ལ་འགོད་ཅིང་། འགོད་ཚུལ་ཡང་ལྷ་དེ་དག་ཞལ་ནང་བསྟན་གྱི་ཚུལ་གྱིས་ཕྱག་མཚན་མདུན་ཕྱོགས་སུ་ཡོད་པར་འགོད་དགོས་ཏེ། ཕྱག་མཚན་རྣམས་དེ་དག་གི་ཐབས་སུ་གསུངས་པའི་ཕྱིར། དཔེར་ན་ཕག་མོ་ཡུམ་རྐྱང་དུ་བྱེད་པའི་ཚེ་ཁ་ཊྭཱཾ་ག་འཛིན་པ་བཞིན་ནོ། །

ཕྱག་ལ་འགོད་པའི་ཚེ་ལུས་དཀྱིལ་དུ་འགྱུར་རམ་མི་འགྱུར་སྙམ་ན། འདི་འདོད་འཇོ་མཁན་པོས་དུམ་སྐྱེས་མ་དང་། གཟུགས་ཅན་མ་གཉིས་ཁུ་ཚུར་གཉིས་སུ་བཤད་པ་ནི། ལྷག་མ་བཅུ་ལ་ཡང་མཚུངས་ལ། དེའི་ཚུལ་ཡང་ཕྱག་མཚན་དང་ངོ་བོ་དབྱེར་མེད་པའི་ཕྱག་མགོ་བཅུ་གཉིས་ལས་དེ་རྣམས་བསྐྱེད་ནས་གནས་ཀྱང་ཕྱག་མགོའི་ནང་དུ་གཟུགས་བརྙན་ཤར་བ་བཞིན་བྱེད་དེ། དེ་ནི་ཐོད་པ་བཞི་ལ་ཡང་ཤེས་པར་བྱའོ་ཞེས་སྨྲའོ། །
འདི་ནི་རང་ཉིད་མངོན་བརྗོད་དགུ་པར་ལུས་ལ་ལྷ་དྲུག་ཅུ་འགོད་པ་ལུས་དཀྱིལ་དུ་ཡང་སྨྲ། ལུས་དཀྱིལ་ཡིན་ན་ལུས་རྒྱུར་སོང་བ་གཅིག་དགོས་ཞེས་ཀྱང་སྨྲས་པའི་འགལ་བ་སྤོང་བར་འདོད་པར་སྣང་ན་ཡང་། དེས་འགལ་བ་སྤོང་མི་ནུས་ཏེ། ཕྱག་ལྷག་མ་བཅུ་པོ་བློས་བཏགས་ཡིན་པའི་ཕྱིར་རོ། །
དེའི་རྗེས་འབྲང་ཁ་ཅིག རྩ་ཕྱག་གཉིས་བཞུ་ནས་ཕྱག་བཅུ་གཉིས་སུ་སོང་བས་སྦྱང་གཞི་ལ་མེད་པའི་སྐྱོན་མེད་དོ་ཞེས་སྨྲ་བ་ནི་རང་ཉིད་གསང་བ་འདུས་པའི་ཞལ་ལྷག་མ་གཉིས་ལ་ས་སྙིང་སོགས་སྦྱང་གཞི་མེད་པས་མི་འགོད་ཅེས་སྨྲ་བ་དང་འགལ་ཏེ། རྩ་ཞལ་བཞུ་ན་ཞལ་གསུམ་དུ་འགྱུར་བར་མཚུངས་པའི་ཕྱིར་རོ། །
དེས་ན་གནད་ཀྱི་དོན་ནི། རྗེ་བཙུན་གྱི་ཀུན་སྤྱོད་ཀྱི་ཊཱི་ཀར། མ་མོ་བཅུ་གཉིས་ཕྱག་ལ་འགོད་པའི་ཚེ་ན་ཡང་ལུས་དཀྱིལ་ལྷ་སུམ་ཅུ་རྩ་བདུན་གྱི་ཐ་སྙད་གསུངས་ཤིང་། ལཱུ་ཧི་པའི་སྒྲུབ་ཐབས་ཀྱི་སྐབས་སུ་དཀྱིལ་འཁོར་གྱི་ལྷ་རེ་རེ་ལ་ཡང་ལྷ་སུམ་ཅུ་རྩ་བདུན་ཚང་བར་གསུངས་པ་རྣམས་ནི་ལྷ་དེ་དང་དེའི་ལུས་ལ་བཀོད་པའི་དཀྱིལ་འཁོར་གྱི་ལྷ་ཡིན་པའི་རྒྱུ་མཚན་གྱིས་ལུས་དཀྱིལ་གྱི་ཐ་སྙད་གསུངས་པ་སྟེ་གཞན་དུ་རྒྱས་པར་བཤད་ཟིན་ཏོ། །
རྡོ་རྗེའི་ལུས་ལ་བཀོད་པས་ས་ལམ་བགྲོད་པའི་ཚུལ་ཇི་ལྟར་སྙམ་ན། ཕྱིའི་གནས་ཕྱོགས་ཀྱི་དུར་ཁྲོད་བཞི། ནང་གི་ཁ་དང་། སྣ་དང་། ཆུ་ལམ་དང་། བཤང་ལམ་སྟེ་བཞིའམ། སྙིང་གའི་ཕྱི་སྐོར་གྱི་ཕྱོགས་ཀྱི་རྩ་བཞི་ནི་སྒོ་མ་བཞི་སྟེ། དེ་དག་གི་རླུང་སེམས་དབུ་མར་ཞུགས་པས་ཐུན་མོང་བའི་མིང་ཀུན་ཏུ་འོད་བྱེད་པའམ། ཐུན་མོང་མ་ཡིན་པའི་མིང་དཔེ་མེད་པ་ཐོབ་སྟེ། དགོངས་པ་ལུང་སྟོན་པ་ལས། འཇིག་རྟེན་དང་ནི་འཕགས་པའི་ཆོས། །
སྔ་མ་ཀུན་གྱིས་བསྐྲུན་མེད་ཅིང་། །
དེ་ཕྱིར་ཀུན་ཏུ་འོད་བྱེད་པ། །
དཔེ་མེད་ཡེ་ཤེས་ཞེས་སུ་བཤད། །
ཅེས་སོ། །
ཕྱིའི་ཡུལ་མཚམས་ཀྱི་དུར་ཁྲོད་བཞི་དང་། ནང་གི་རྣ་བ་གཉིས་དང་། མིག་གཉིས་སམ། སྙིང་གའི་ཕྱི་སྐོར་གྱི་མཚམས་ཀྱི་རྩ་བཞི་ནི་མཚམས་མ་བཞི་སྟེ་དེ་དག་གི་རླུང་སེམས་དབུ་མར་ཞུགས་པས། བཅུ་གཉིས་པ་ཡེ་ཤེས་ཆེན་པོ་ཐོབ་སྟེ། དགོངས་པ་ལུང་སྟོན་ལས། ཐུབ་པའི་སྤྱོད་ཡུལ་མ་གཏོགས་པ། །
རྒྱལ་སྲས་ཀུན་གྱི་ས་ལས་བརྒལ། །
ཤེས་བྱ་ཀུན་ལ་འཇུག་ཆོས་ཅན། །
ས་དེ་ཡེ་ཤེས་ཆེན་པོར་བཞེད། །
ཅེས་སོ། །
ཕྱི་གླིང་བཞི་དང་གླིང་བཞི་གཅིག་ཏུ་བསྡོམས་པ་སྟེ་ལྔ། ནང་སྙིང་གི་ནང་དུ་སྦས་པའི་རྩ་ལྔ་ནི་དེ་དག་གི་རླུང་སེམས་དབུ་མར་ཞུགས་པས་བཅུ་གསུམ་རྡོ་རྗེ་འཛིན་པའི་ས་ཐོབ་སྟེ། ངེས་བརྗོད་ལས། རྡོ་རྗེའི་ས་ནི་བཅུ་གསུམ་པ། །
ཞེས་དང་། དགོངས་པ་ལུང་སྟོན་ལས། སངས་རྒྱས་རྣམས་ཀྱིས་གང་བསྟན་པའི། །
སར་གྱུར་དེ་ནི་བཅུ་གསུམ་པ། །
ཞེས་གསུངས་པས་སོ། བཞི་པ་དེ་ལྟར་བསྒོམ་པའི་དགོས་པ་ནི་ལོངས་སྐུ་ལམ་དུ་བྱ་བར་རྗེ་བཙུན་དང་། དམར་གྱིས་གསུངས་ཏེ། ལུས་འདི་ཉིད་ལ་ཕྱག་ཆེན་མཆོག་གི་དངོས་གྲུབ་ཐོབ་པའི་ཚེ། ལུས་དཀྱིལ་གྱི་རྟེན་དང་བརྟེན་པའི་དབང་རྟེན་རགས་པ་དང་། རྩ་ཁམས་འདི་དག་འཁོར་ལོ་བདེ་མཆོག་གི་རྟེན་དང་བརྟེན་པར་གནས་གྱུར་པ་དེ་ཉིད་ལོངས་སྤྱོད་རྫོགས་པའི་སྐུ་ཡིན་པའི་ཕྱིར་རོ་སྙམ་དུ་དགོངས་སོ། །

དམར་གྱིས་གཙོ་བོའི་ལུས་ལ་ཞེན་པ་སྤང་བའི་ཕྱིར་ཞེས་དགོས་པ་ལྷག་པོ་གསུངས་པ་ནི་ཤིན་ཏུ་ལེགས་ཏེ། ལུས་ཀྱི་ཆ་ཤས་སོ་སོར་ཕྱེ་ནས། རྟེན་དང་བརྟེན་པའི་ཆ་ཤས་སོ་སོར་བསྒོམས་པས། གཙོ་བོའི་ལུས་སུ་མངོན་པར་ཞེན་པ་སྤང་བའི་ཕྱིར་རོ། །
འདིས་ནི་གྱ་ནོམ་ལྷར་ཞེན་གྱི་རྣམ་རྟོག་ཕྱོགས་ཅིག་སྤོང་བར་བསྟན་ནོ། །
དེང་སང་གི་སྐྱེ་བོ་འགའ་ཞིག་ཞེན་པ་འདི་སྤོང་གིས་དོགས་ནས། མིག་པཉྩ་རེ་ཁཱ་སོགས་བསྒོམས་ན། ལྷའི་མིག་དང་། སྣ་ལ་སོགས་པའི་རྣམ་པ་མི་ཡོང་ཞེས་སྨྲ་བ་ནི་མན་ངག་གི་ཕུ་ཐག་མ་ཆོད་པའོ། །
གཞན་ས་བགྲོད་པའི་དགོས་པ་ནི་གསེབ་ཚགས་སུ་བསྟན་ཅིང་། ནང་གི་རྩ་ཁམས་ལྷར་ཤར་བའི་སྟོབས་ཀྱིས། ཕྱི་རོལ་གྱི་ཡུལ་སྣང་ཐམས་ཅད་ལྷར་འཆར་བའི་དགོས་པ་ཡང་། ལུས་དཀྱིལ་གྱི་རྣམ་བཤད་བདེ་ཆེན་བཅུད་ཀྱི་སྙིང་པོར་བསྟན་ཟིན་པས་དེར་བལྟ་བར་བྱའོ། །
ལྔ་པ་རྟོག་པས་བཏགས་པའི་ལུགས་དགག་པ་ལ་གཉིས་ཏེ། འདོད་པ་བརྗོད་པ་དང་། དེ་དགག་པའོ། །
དང་པོ་ནི་འདོད་འཇོ་མཁན་པོས་དཀྱིལ་འཁོར་གཉིས་ཀ་བསྒོམ་པ་ལཱུ་ནག་ལྟ་བུ་དང་། ལུས་དཀྱིལ་གཅིག་བུ་བསྒོམ་པ་མངོན་བརྗོད་དགུ་པ་ལྟ་བུ་ཡིན་ན། སྔོན་དུ་རྟེན་གྱི་དཀྱིལ་འཁོར་བསྐྱེད་ཟིན་པ་དེ་ལ། ལུས་རྟེན་གྱི་དཀྱིལ་འཁོར་དུ་བསྒོམ་ལུགས་སྔར་བྱས་པ་མེད་པས། ལུས་དཀྱིལ་བསྒོམ་རན་པ་ན། སྔར་བསྐྱེད་པའི་གཞལ་ཡས་ཁང་དེ་ཉིད་ཀྱི་སྟེང་ནས་བྱེད་ཀྱིས། སྔ་མ་དེ་བསྡུས་ནས་བསྐྱེད་པ་མ་ཡིན་ཏེ། ཞེས་དང་། སྔར་བསྐྱེད་པའི་གཞལ་ཡས་ཁང་དེ་ཉིད་ཀྱི་ནང་དུ་གཞལ་ཡས་ཁང་གཉིས་པ་ཅིག་བསྐྱེད་པ་ཡང་མ་ཡིན་ནོ། །
འོ་ན་གཞལ་ཡས་ཁང་སྔ་མའི་སྟེང་ནས་ཇི་ལྟར་བསྒོམ་སྙམ་ན། རྡོ་རྗེ་ཕྲེང་བར་ལུས་ཀྱི་ཆ་དུ་མ་ཞིག་གཞལ་ཡས་ཁང་གི་ཆ་སོ་སོར་བསྐྱེད་པར་གསུངས་པ་ནི་རྒྱས་པའི་ལུགས་ཡིན་ལ། འདིར་ནི་དཔེར་ན། བྷྲཱུྃ་ཡིག་གཅིག་པུ་ལས་ཕྱིའི་གཞལ་ཡས་ཁང་ཐམས་ཅད་བསྐྱེད་པ་བཞིན་དུ། དྲིལ་བུ་པས། ལུས་ནི་མཉམ་པ་གྲུ་བཞི་པ། །
རྒྱན་རྣམས་རབ་མཛེས་ཧེ་རུ་ཀའི། །
ལུས་ཀྱི་དཀྱིལ་འཁོར་ཉིད་དུ་འདོད། །
ཅེས་པས། ལུས་འདོམ་གང་ཡན་མན་དང་ཕན་ཚུན་དུ་མཉམ་པ་ལས། ངོས་བཞི་མཉམ་པའི་གཞལ་ཡས་ཁང་གྲུ་བཞི་པ་བསྐྱེད་པ་དང་། ཕ་གུ་དང་དྲྭ་ཕྱེད་སོགས་རྒྱན་གྱིས་རབ་ཏུ་མཛེས་པའི་ཧེ་རུ་ཀའི་རྟེན་གྱི་ལུས་དཀྱིལ་བསྒོམ་པར་བཤད་པ་ནི་བསྡུས་པའོ། །
ཞེས་དང་། ལུས་རྟེན་གྱི་དཀྱིལ་འཁོར་དུ་བསྒོམས་པའི་མཚམས་ནས། རང་གི་རིགས་འདྲ་སྔ་མ་དང་། ལུས་ཀྱི་ཆ་རེ་ལ་བརྟེན་ནས་རིགས་འདྲ་ཕྱི་མ་སྐྱེས་པར་བསྒོམ་པ་ཡིན་ནོ། །
དེའང་རྐང་པ་གཉིས་བགྲད་པ་གཞུའི་དབྱིབས་སུ་ཡོད་པ་ཡོངས་སུ་གྱུར་པ་ལས། འབྱུང་བཞིའི་རླུང་གཞུའི་དབྱིབས་ཅན་སོགས་སུ་བསྒོམ་པ་ཡིན་ལ། སྔར་བསྐྱེད་པ་ད་དུང་གནས་པའི་དཀྱིལ་འཁོར་བཞི། དེ་རྣམས་ཀྱི་དབྱིབས་ཅན་གྱི་ལུས་ཀྱི་ཆ་བཞི་ལས་བསྐྱེད་པ་ཡིན་གྱི། རྐང་མཐིལ་གྱི་རླུང་དེར་བསྐྱེད་པ་མ་ཡིན་ནོ་ཞེས་དང་། བརྟེན་པ་ལྷའི་སྐབས་སུ་དྲིལ་བུ་པའི་དབང་ཆོག་ལས། འགྲོ་བ་འདི་དག་རང་བཞིན་གྱིས། །
གྲུབ་པའི་དཀྱིལ་འཁོར་གཉིས་མེད་པའོ། །
ཞེས་གསུངས་པའི་དོན། ལུས་དཀྱིལ་གྱི་ལྷའི་དཀྱིལ་འཁོར་གང་ལས་བསྒྲུབ་པའི་སྒྲུབ་གཞི་ནི། རྡུལ་ཚོན་དང་། རས་བྲིས་ཀྱི་དཀྱིལ་འཁོར་ལ་ལྷ་བསྒྲུབ་པའི་སྒྲུབ་གཞི་ཕྱག་མཚན་དང་སྐུ་མདོག་ལ་སོགས་པ་གསར་དུ་བསྒྲུབ་དགོས་པ་བཞིན་དུ། འབྲི་མཁན་གྱིས་གསར་དུ་བསྒྲུབ་མི་དགོས་པར། རྩ་དང་ཁམས་རྣམས་རང་བཞིན་གྱིས་ཏེ་གདོད་མ་ནས་གནས་ལ། དེ་ཡང་དེའི་སྒྲུབ་གཞི་ཡིན་པའི་དོན་ཡིན་གྱི། ལུས་ཀྱི་རྩ་དང་ཁམས་ལ་སོགས་པ་ཧེ་རུ་ཀའི་དཀྱིལ་འཁོར་དུ་གདོད་ནས་གནས་པ་མ་ཡིན་ཏེ། ཡིན་ན་དེ་ཉིད་ལས། དེ་ཡི་རང་བཞིན་མི་ཤེས་རྣམས། །

སྣོད་དུ་བྱ་བར་བཞེད་པ་སྟེ། །
ཞེས་གསུངས་པ་དང་ནང་འགལ་བར་འགྱུར་པའི་ཕྱིར་ཏེ། བདེ་མཆོག་གི་དཀྱིལ་འཁོར་གྱི་དེ་ཉིད་མི་ཤེས་པ་འགལ་བའི་ཕྱིར་ཞེས་བྲིས་སོ། །
གཉིས་པ་ནི། འདི་དག་རིམ་པ་བཞིན་མི་འཐད་པར་སྟོན་ཏེ། ལཱུ་ནག་གཉིས་ཕྱི་ནང་གཉིས་ཀ་བསྒོམ་པ་དང་། མངོན་བརྗོད་དགུ་པ་ལུས་དཀྱིལ་གཅིག་པུ་བསྒོམ་པ་ཡིན་ཞེས་པའི་ཁྱད་པར་ནི། སུས་ཀྱང་བསྒྲུབ་པར་མི་ནུས་ཏེ། མངོན་བརྗོད་དགུ་པར་ཐོག་མར་མངོན་བྱང་ལས་རྟེན་གཞལ་ཡས་ཁང་དང་། བརྟེན་པ་གཙོ་བོ་ཡབ་ཡུམ་ཅིག་ཆར་བསྐྱེད་ནས། དེའི་རྗེས་སུ་གཙོ་བོའི་ལུས་ལ་ལུས་དཀྱིལ་འགོད་པར་གསུངས་ཤིང་། ཁྱེད་རང་གིས་ཀྱང་དེ་ལྟར་བྱས་པའི་ཕྱིར་རོ། །
དེ་ལྟར་ན་ཡང་ལུས་དཀྱིལ་འབའ་ཞིག་ཡིན་ན། སྔོན་དུ་རྟེན་གྱི་དཀྱིལ་འཁོར་བསྐྱེད་ཟིན་པ་དེ་ལ་ལུས་དཀྱིལ་བསྒོམ་རན་པ་ན། ལུས་ཀྱི་ཆ་ཤས་ཡོངས་སུ་གྱུར་པ་ལས་ལུས་ཀྱི་ཆ་ཤས་རེ་རེ་དང་། རང་རང་གི་རིགས་འདྲ་སྔ་མ་ལས་རིགས་འདྲ་ཕྱི་མ་སྐྱེས་པ་ལུས་དཀྱིལ་དུ་འདོད་པ་དང་འགལ་ཏེ། ཆ་ཤས་མ་བསྲེས་པའི་གོང་ནས་ལུས་དཀྱིལ་ཡིན་པའི་ཕྱིར་རོ། །
བྷྲཱུྃ་ཡིག་གཅིག་པོ་ལས་ཕྱིའི་གཞལ་ཡས་ཁང་ཐམས་ཅད་བསྐྱེད་པ་བཞིན་དུ་ལུས་འདོམ་གང་མཉམ་པ་ལས་ཧེ་རུ་ཀའི་ལུས་དཀྱིལ་ཅིག་ཆར་དུ་བསྐྱེད་པ་ཡང་ཡེ་མ་བརྟགས་པ་སྟེ། བྷྲཱུྃ་ལས་གཞལ་ཡས་ཁང་བསྐྱེད་པ་ནི། གནས་དེ་ཉིད་དུ་བསྐྱེད་པ་ཡིན་ལ། འདི་གནས་དེ་ཉིད་དུ་བསྐྱེད་པར་ནི་ཁྱེད་མི་འདོད་ཅིང་། ཕྱིའི་གཞལ་ཡས་ཁང་ལ་ཐིམ་པར་བསྒོམ་པ་ནི་བློས་སྒྲོ་བཏགས་པ་ཙམ་ཡིན་པའི་ཕྱིར་རོ། །
གཞན་ཡང་རྐང་མཐིལ་གཉིས་བགྲད་པ་གཞུའི་དབྱིབས་སུ་ཡོད་པ་ཡོངས་སུ་གྱུར་པ་ལས་ཞེས་པའི་དོན། ཐོག་མར་རྐང་མཐིལ་གཉིས་སུ་རླུང་རེ་བསྒོམས་ནས་དེ་ཕྱིར་སྤྲོ་བ་ཡིན་ནམ། རྐང་མཐིལ་གཉིས་ཕྱིར་སྤྲོས་ཏེ་རླུང་དང་ཕྲད་པའི་ཚེ་རླུང་དུ་བསྒོམ་པ་ཡིན། དང་པོ་ལྟར་ན་རྐང་མཐིལ་གཉིས་སུ་རླུང་བསྒོམས་ཟིན་ནས་དེ་གནས་དེར་བཞག་པ་ལ་ཉེས་པ་ཅི་ཞིག་ཡོད། ཕྱི་མ་ལྟར་ན་རྐང་མཐིལ་ཕར་སོང་ནས་ཕྲད་མཚམས་སུ་ཡོངས་སུ་གྱུར་པའི་ཚུལ་འདི་འདྲ་ཡང་ལུང་རིགས་གང་ནས་བཤད། བློ་ལ་ཇི་ལྟར་འཆར་ལེགས་པར་སོམས་ཤིག ལུས་ཀྱི་རྐང་མཐིལ་གྱི་ཆ་འབྱུང་བཞིའི་རླུང་དུ་བསྐྱེད་པ་ཡིན་གྱི། རྐང་མཐིལ་གྱི་རླུང་དེར་བསྐྱེད་པ་མ་ཡིན་ན། སཾ་བུ་ཊི་ལས། རྐང་པའི་མཐིལ་དུ་རྩོམ་ཆེན་རླུང་། །
ཞེས་པའི་རླུང་འདི་བསྐྱེད་གཞིའི་ལུས་ཀྱི་ཆ་ཡིན་ནམ། བསྐྱེད་ཟིན་པའི་འབྱུང་བཞིའི་རླུང་ཡིན། དང་པོ་ལྟར་ན། རྐང་མཐིལ་གྱི་རླུང་དེར་བསྐྱེད་པ་མ་ཡིན་པ་དང་འགལ། ཕྱི་མ་ལྟར་ན། བསྐྱེད་ཟིན་པའི་རླུང་གཞལ་ཡས་ཁང་གི་འོག་ཏུ་ཡོད་པ་དང་འགལ་ལོ། །
མངོན་བརྗོད་དགུ་པའི་ལུས་དཀྱིལ་མ་བསྒོམས་པའི་གོང་གི་གཞལ་ཡས་ཁང་དེ་ཕྱི་དཀྱིལ་ཡིན་ན། ལཱུ་ནག་གཉིས་ཕྱི་ནང་གཉིས་ཀ་བསྒོམ་པ་དང་། འདི་ལུས་དཀྱིལ་ཁོ་ན་ཡིན་པ་དང་འགལ། ཕྱི་དཀྱིལ་མ་ཡིན་ན་ནི། ལཱུ་ཧི་པའི་སྔར་གྱི་གཞལ་ཡས་ཁང་དེ་ཕྱི་དཀྱིལ་མ་ཡིན་པ་དང་རྣམ་པ་ཐམས་ཅད་དུ་མཚུངས་སོ། །
དྲིལ་བུ་ལུས་དཀྱིལ་ལ་མངོན་བྱང་ལས་གཞལ་ཡས་ཁང་དང་། གཙོ་བོ་ཅིག་ཆར་དུ་བསྐྱེད་པའི་ཚུལ་ཁ་བསྐང་བ་ནི་གནད་མ་ལུས་པ་བཅོས་པ་སྟེ། དེ་ལྟར་བསྐང་བའི་ཚུལ་མལ་གྱོ་ནས་བརྒྱུད་པ་དང་། པུ་ཧྲངས་པ་ནས་བརྒྱུད་པ་དང་། པཎ་ཆེན་ཤཱཀྱ་ཤྲཱི་ནས་བརྒྱུད་པ་གང་ལ་ཡང་མི་སྣང་བས་གསར་དུ་བཟོས་པ་ལས་མ་འདས་ལ། བཟོས་པ་དེ་ཡང་རང་ཉིད་ལུས་དཀྱིལ་བསྒོམ་པའི་གཞི་ལ་སྔར་ཕྱི་དཀྱིལ་བསྐྱེད་དགོས་པར་དམ་བཅས་པའི་གྲུབ་མཐའི་སྟོབས་ཀྱིས་འདི་མི་བྱེད་ཁ་མེད་བྱུང་བ་ཡིན་གྱི། འདི་མ་བཅོས་པའི་དཀྱིལ་འཁོར་ཡིན་པར་གསུངས་པས་ཕྱི་དཀྱིལ་བཅོས་མ་བསྐྱེད་པར་འགལ་བའི་ཕྱིར་རོ། །

བརྟེན་ལྷའི་སྐབས་སུ་རང་བཞིན་གྱིས་གྲུབ་པའི་དོན་བཅོས་མ་གཉིས་གསར་དུ་བསྒྲུབ་དགོས་པ་བཞིན་དུ་འབྲི་མཁན་གྱིས་གསར་དུ་བསྒྲུབ་མི་དགོས་པར། དང་པོ་ནས་གནས་པའི་དོན་ཡིན་ན་བྲིས་ཟིན་པའི་བཅོས་མ་གཉིས་ཀྱིས་དཀྱིལ་འཁོར་དེ་ཡང་རང་བཞིན་གྱིས་གྲུབ་པའི་དཀྱིལ་འཁོར་དུ་འགྱུར་ཏེ། ལུས་དཀྱིལ་གྱི་རྩ་ཁམས་ཕ་མའི་ཁུ་ཁྲག་ལས་གསར་དུ་བསྒྲུབ་དགོས་པ་བཞིན་དུ་ཕ་མ་གཉིས་ཀྱིས་གསར་དུ་བསྒྲུབ་མི་དགོས་པར་བྲིས་ཟིན་པ་ཕྱིན་ཆད་དང་པོ་ནས་གནས་པར་མཚུངས་པའི་ཕྱིར་རོ། །
ལུས་ཀྱི་རྩ་ཁམས་ཧེ་རུ་ཀའི་དཀྱིལ་འཁོར་དུ་གདོད་མ་ནས་གནས་པ་ཡིན་ན། དེའི་རང་བཞིན་མི་ཤེས་པ་འགལ་ཞེས་པ་ནི་རྒྱུད་བླར། ལུས་ཅན་ལ་སངས་རྒྱས་གདོད་མ་ནས་གནས་ཀྱང་། མི་ཤེས་པའི་ཚུལ་དཔེ་དགུས་བསྟན་པ་ལ་འཕངས་པར་སྣང་སྟེ། རྣམ་དབྱེར་བཅས་པའི་མཚན་ཉིད་ཅན། །
གློ་བུར་དག་གིས་ཁམས་སྟོང་གི །རྣམ་དབྱེར་མེད་པའི་མཚན་ཉིད་ཅན། །
བླ་མེད་ཆོས་ཀྱི་སྟོང་མ་ཡིན། །
ཞེས་གསུངས་པས་སོ། །
གཉིས་པ་དེ་སྔགས་ཀྱིས་བྱིན་གྱིས་བརླབ་པ་ནི་སློབ་དཔོན་གྱི་གཞུང་ལས། དེ་ཡང་སྐུ་གསུང་ཐུགས་ཀྱི་དབྱེ་བས་ཡི་གེ་གསུམ་གྱི་ངོ་བོ་ཉིད་དེ། མཐོ་རིས་དང་ནི་མི་ཡུལ་དང་། །
ས་འོག་དག་ཏུ་སྐད་ཅིག་མ། །
གཅིག་གིས་སྐུ་གཅིག་ཏུ་འགྱུར་རོ། །
སྐད་ཅིག་ཙམ་གྱིས་རྣལ་འབྱོར་བདག །སྐད་ཅིག་སྔགས་དང་ཕྱག་རྒྱ་ཅན། །
ཀུན་ནས་ཀུན་ཏུ་སྐད་ཅིག་སྟེ། །
སྐད་ཅིག་གིས་ནི་གསང་སྔགས་འདོན། །
ཨོཾ་ཨཱཿཧཱུྃ་ཨོཾ་སརྦ་ཝཱི་ར་ཡོ་གི་ནཱི། ཀཱ་ཡ་ཝཱཀ་ཙིཏྟ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཨོཾ་བཛྲ་ཤུདྡྷཿསརྦ་དྷརྨཱཿབཛྲ་ཤུདྡྷོ྅ཧཾ། ཞེས་གསུངས་ཏེ། བདེ་ཆེན་གྱི་འཁོར་ལོ་ལུས་ལ་འདུས། དམ་ཚིག་གི་འཁོར་ལོ་སྐུ་ལ་འདུས་ཏེ། འཁོར་ལོ་གསུམ་གྱི་སེམས་ཅན་གྱིས་དོན་མཛད་པ་ནི། སྐུ་དང་གསུང་དང་ཐུགས་ཀྱི་དབྱེ་བས་ཞེས་པའོ། །
ཡི་གེ་གསུམ་གྱི་ངོ་བོ་ཉིད་ཅེས་པ་ནི་འོག་གི་ཡི་གེ་གསུམ་བརྗོད་པའི་ཚེ། ཐམས་ཅད་དྲན་པའི་ཤེས་བྱེད་དུ། དེ་ཉིད་གོང་ལ་གནས་ན་ལུས་ཀྱི་སྟོད་དང་། བར་ལ་གནས་པ་ནི་མཐོ་རིས་སོགས་སོ། །
སྐད་ཅིག་མ་གཅིག་གིས་སྐུ་གཅིག་ཏུ་འདུས་པ་ནི་སྐད་ཅིག་གིས་ལུས་ལ་ཚང་བར་བསྒོམ་པའོ། །
ཡེ་ཤེས་ཞབས་ལུགས་ཀྱི་འདུས་པ་ན་ཡབ་སྔོན་ལ་བསྐྱེད་ནས་ཡུམ་ཕྱིས་བསྐྱེད་པ་ཡོད་པ་ལྟ་བུ་ནི་མ་ཡིན་ཏེ། སྐད་ཅིག་རྣམ་པའི་རྣལ་འབྱོར་བདག །ཅེས་པ་དུས་མཉམ་དུའོ། །
ཡང་ངེས་བརྗོད་ནས་ལྷ་སྔོན་ལ་གྲུབ་ནས་རྒྱན་ཕྱིས་འདོགས་པ་ཡོད་པ་དེ་ལྟ་བུ་ཡང་མ་ཡིན་ཏེ། སྐད་ཅིག་རྣམ་པའི་ཕྱག་རྒྱ་ཅན། །
ཞེས་པ་རྒྱན་དང་བཅས་པར་རོ། །
ཡང་ཀྱཻ་རྡོ་རྗེ་ནས་རྟེན་སྔོན་ལ་བསྐྱེད་ནས། བརྟེན་པ་ཕྱིས་བསྐྱེད་པ་ཡོད་དེ། དེ་ལྟ་བུ་ཡང་མ་ཡིན་ཏེ། ཀུན་ནས་ཀུན་ཏུ་སྐད་ཅིག་སྟེ། །
ཞེས་པ་རྟེན་དང་བརྟེན་པ་དུས་གཅིག་ཏུ་བསྐྱེད་པས་སོ། །
རྒྱུད་སྡེ་གཞན་ནས་སྔགས་ཀྱིས་བྱིན་གྱིས་བརླབ་པའི་གནད་ཟབ་མོ་མ་བཤད་ལ། འདི་ནས་བཤད་པས་ན། སྐད་ཅིག་གིས་ནི་གསང་སྔགས་འདོན། །
ཅེས་པ་སྔགས་ཀྱིས་བྱིན་གྱིས་བརླབ་པའོ། །
ཅི་ལྟར་བྱིན་གྱིས་བརླབ་ན། ཨོཾ་ཨཱཿཧཱུྃ། ཞེས་པ་ལ་སོགས་པ་སྨོས་ཏེ། དེའི་དོན་ཨོཾ་ཞེས་བརྗོད་པའི་ཚེ་ལུས་ཀྱི་སྐུའི་འཁོར་ལོ་དང་། ཕྱིའི་སྐུའི་འཁོར་ལོ་དང་། འཛམ་བུ་གླིང་ན་བཞུགས་པའི་སྐུའི་འཁོར་ལོ། འོག་མིན་ལོངས་སྐུའི་འཁོར་ལོ་བཞི་དྲན་པར་བྱ། དེ་བཞིན་དུ་ཨཱཿཞེས་བརྗོད་པས་གསུང་གི་འཁོར་ལོ་བཞི་དྲན་པར་བྱ། ཧཱུྃ་ཞེས་བརྗོད་པས་ཐུགས་ཀྱི་འཁོར་ལོ་བཞི་དྲན་པར་བྱ། སརྦ་བཱི་ར་ཡོ་གི་ནི་དཔའ་བོ་དང་རྣལ་འབྱོར་མ་ཐམས་ཅད་ཅེས་བྱ་བ་ཡིན་ཏེ། རྟེན་དང་བརྟེན་པར་བཅས་པའི་ལྷ་དྲུག་ཅུ་རྩ་གཉིས་པོ་ཐམས་ཅད་དྲན་པར་བྱའོ། །

ཀཱ་ཡ་ཞེས་པ་སྐུ་སྟེ་སྐུ་བཞི་དབྱེར་མི་ཕྱེད་སྙམ་དུ་བསམ། ཝཱཀ་ཞེས་པ་གསུང་སྟེ་གསུང་བཞི་དབྱེར་མི་ཕྱེད། ཙིཏྟ་ཞེས་པ་ཐུགས་ཏེ་ཐུགས་བཞི་དབྱེར་མི་ཕྱེད་སྙམ་དུ་དྲན་པར་བྱའོ། །
བཛྲ་སྭ་བྷཱ་ཝ་ཨཱཏྨ་ཀོ྅ཧཾ་ཞེས་པ་གཉིས་སུ་མེད་པ་དབྱེར་མི་ཕྱེད་པ་རྡོ་རྗེའི་རང་བཞིན་ང་ཡིན་སྙམ་དུ་བསམས་ལ། ཨོཾ་བཛྲ་ཤུདྡྷཿསརྦ་དྷརྨཱཿབཛྲ་ཤུདྡྷོ་ནི་རྡོ་རྗེའི་དག་པ་ཆོས་ཐམས་ཅད་རྡོ་རྗེར་དག་པའི་རང་བཞིན་ནོ། །
ཞེས་པ་དངོས་པོ་ཐམས་ཅད་ལྷའི་རང་བཞིན་ལ་དེ་དང་བདག་གིས་ལུས་ཀྱང་སངས་རྒྱས་ཀྱི་སྐུ་གསུང་ཐུགས་རྡོ་རྗེའི་རང་བཞིན་དུ་དག་ལ། ཆོས་ཐམས་ཅད་བརྗོད་པ་དང་བྲལ་བ་རྡོ་རྗེའི་རང་བཞིན་དུ་དག་གོ་ཞེས་དྲན་པར་བྱའོ། །
པྲ་ཛྙཱ་རཀྵི་ཏས་སྔར་བཤད་པའི་ཚིགས་བཅད་དེ་དག་ལུས་དཀྱིལ་གྱི་དོན་བསྡུར་བྱས་ནས། སྔགས་གཉིས་པོ་སྔར་མངོན་བྱང་ལས་རྟེན་བརྟེན་པ་ཅིག་ཆར་དུ་བསྐྱེད་མ་ཐག་ཏུ་བརྗོད་པར་བཤད་དོ། །
དམར་གྱིས་སྔགས་དོན་སྔ་མ་དང་འདྲ་བ་ལ་ཕོ་ཉ་གསུམ་བསྲེའི་ཐ་སྙད་མཛད་ཀྱང་། རྗེ་བཙུན་གྱིས་ཕོ་ཉ་གསུམ་བསྲེ་བ་སྔར་མཛད་ཅིང་། ཕོ་ཉ་གསུམ་བསྲེའི་དོན་སྔགས་སྐྱེས་གཞིར་བྱས་ནས། དེ་ལ་ཞིང་སྐྱེས་བསྲེ། ཞིང་སྐྱེས་གཞིར་བྱས་ནས། དེ་ལ་སྔགས་སྐྱེས་བསྲེ་བ་ནི་རྟོགས་པ་མས་འཆར་དང་། དེ་ལྟར་བསྒོམས་པས་ལྷན་སྐྱེས་ཀྱིས་ཞིང་སྐྱེས་བྱིན་གྱིས་རློབ། ཞིང་སྐྱེས་ཀྱིས་སྔགས་སྐྱེས་བྱིན་གྱིས་རློབ། དེས་རྣལ་འབྱོར་པའི་སེམས་རྒྱུད་བྱིན་གྱིས་རློབ་པ་ནི་བྱིན་གྱིས་ཡས་རློབ་སྟེ་དེ་ཉིད་ལ་བཞེད། སྔགས་ཀྱིས་བྱིན་གྱིས་བརླབ་པ་ནི་ཕོ་ཉ་གསུམ་ངོ་བོ་གཅིག་ཏུ་དྲན་པ་ཙམ་ལ་བཞེད་པ་ནི་མན་ངག་གི་མཆོག་རབ་ཏུ་སྣང་ངོ་། །
གཉིས་པ་ཡེ་ཤེས་ཀྱི་འཁོར་ལོ་དགུག་གཞུག་བྱ་བ་ནི་སློབ་དཔོན་གྱི་གཞུང་ལས། དེ་ནས་གོ་ཆ་གཉིས་ཤེས་ནས། །
ཡེ་ཤེས་འཁོར་ལོ་རྣམ་པར་བསྒོམ། །
སྔགས་དང་ཕྱག་རྒྱའི་སྦྱོར་ཤེས་པས། །
དམ་ཚིག་འཁོར་ལོ་ལ་མྱུར་གཞུག །ཅེས་གསུངས་ཤིང་། འདི་ཉིད་མངོན་བརྗོད་དང་། ཀུན་སྤྱོད་གཉིས་ལས་ཀྱང་འབྱུང་ངོ་། །
རྒྱུད་གཞུང་དེ་དག་ལས། སྔོན་ལ་གོ་ཆ་བགོས་ནས། ཡེ་ཤེས་ཀྱི་འཁོར་ལོ་གཞུག་པ་རྗེས་ལ་གསུངས་པ་ལྟར་བྱས་ན་ཡང་ལེགས་ཞེས་གསུངས་ཤིང་། འགྲེལ་པ་རྣམས་ཀྱིས་ཀྱང་དེ་ལྟར་མཛད་དོ། །
འདིར་ནཱ་རོ་པའི་མན་ངག་གིས་འཁྲུགས་ཀྱི་ཚུལ་དུ་སྔོན་ལ་ཡེ་ཤེས་པ་བཅུག་ནས། གོ་ཆ་བཅིང་བ་རྗེས་ལ་མཛད་པ་ནི། ཤིང་གཉིས་གཟེར་གྱིས་བསྡམས་ནས་མི་འབྲལ་བར་བྱེད་པ་བཞིན། དམ་ཚིག་པ་དང་ཡེ་ཤེས་པ་མི་འབྲལ་བར་བྱེད་པ་ཡིན་ཞེས་གསུངས་པ་ལྟར་བཤད་ན། ལུས་ཀྱི་མཛུབ་མོ་མདུད་བྱས་གུང་མོ་ངེས་པར་སྦྱར། །
མཐེ་བོང་རྡོ་རྗེ་བརྟན་པོར་རབ་དུ་སྦྱར། །
འདི་ནི་དཔྲལ་བའི་དབྱེས་སུ་རབ་བཞག་ནས། །
བསྐོར་ཞིང་བསྐོར་བས་ཀུན་ནས་བསྐོར་བར་བྱ། །
རྐང་པ་མནན་ཅིང་སྟེང་དུ་བལྟ། །
གྱེན་དུ་ཕཻཾ་གྱི་སྒྲ་སྒྲོགས་ཤིང་། །
ཕྱོགས་བཅུའི་འཇིག་རྟེན་ཁམས་བཞུགས་པའི། །
དཔའ་བོ་རྣལ་འབྱོར་མ་རྣམས་དགུག །ཞེས་རྒྱུད་གཞུང་གསུམ་ལས་གསུངས་པ་ལྟར། ལུས་དང་། ངག་དང་། སེམས་ཀྱི་སྦྱོར་བས་ཡེ་ཤེས་པ་སྤྱན་དྲངས་ནས། ཕྱི་མཆོད་དང་། ཡིད་ལས་བྱུང་བའི་མཆོད་པ་གཉིས་ཀྱིས་མཆོད་དེ། ངེས་བརྗོད་བཅུ་བཞི་པ་ལས། ཛཿཧཱུྃ་བྃ་ཧོའི་སྦྱོར་བ་ཡིས། །
དགུག་དང་དེ་བཞིན་གཞུག་པ་དང་། །
བཅིངས་ནས་དབང་དུ་བྱ་བ་ཡིན། །
ཞེས་གསུངས་པ་ལྟར་དགུག་གཞུག་བྱས་ལ། གཞུང་ལས། ཨོཾ་ཡོ་ག་ཤུདྡྷཿསརྦ་དྷ་རྨཱཿཡོ་ག་ཤུདྡྷོ྅ཧཾ། དེ་ནས་སྙིང་པོའི་ཕྱག་རྒྱ་བསྟན་པར་བྱ་སྟེ། ལག་པ་གཡས་པ་དང་གཡོན་པ་དག་བསྐོར་ཞིང་། མཁའ་འགྲོ་མའི་བདེ་བའི་དམ་པར་གཞུག་པར་བྱའོ། །

ཞེས་གསུངས་པ་ལྟར་གཉིས་སུ་མེད་པའི་བདེ་བ་དམ་པ་དྲན་པར་བྱའོ། །
གསུམ་པ་གོ་ཆ་དགོད་པ་ནི། སློབ་དཔོན་གྱི་གཞུང་ལས། དེ་ནས་གོ་ཆ་གཉིས་བཤད་པར་བྱ་སྟེ། སྙིང་གར་ནི་ཨོཾ་ཧའོ། །
མགོ་བོར་ནི་ན་མ་ཧིའོ། །
སྤྱི་གཙུག་ལ་ནི་སྭཱ་ཧཱ་ཧུ། ཕྲག་པ་གཉིས་ལ་ནི་བཽ་ཥ་ཊ་ཧེ། མིག་གཉིས་ལ་ནི་ཧཱུྃ་ཧཱུྃ་ཧོཿ ཡན་ལག་ཐམས་ཅད་ལ་མཚོན་ཆ་ཕཊ་ཧཾ། དང་པོ་རྡོ་རྗེ་སེམས་དཔའ་སྟེ། །
གཉིས་པ་རྣམ་པར་སྣང་མཛད་གཞུག །གསུམ་པ་པདྨ་གར་དབང་ཕྱུག །བཞི་པ་དཔལ་ལྡན་ཧེ་རུ་ཀ །རྡོ་རྗེ་ཉི་མ་རྟ་མཆོག་སྟེ། །
དྲུག་པ་གོ་ཆ་རྣམས་ཀྱིས་བསྲུང་། །
ཨོཾ་ཨོཾ་བྃ་ནི་རྡོ་རྗེ་ཕག་མོ་ཉིད། ཨོཾ་ཧྃ་ཡོཾ་ནི་ཡཱ་མི་ནི། ཨོཾ་ཧྲཱིཾ་མོཾ་ནི་རྨོངས་བྱེད་མའོ། །
ཨོཾ་ཧྲིཾ་ཧྲིཾ་ནི་སྦྱིན་བྱེད་མའོ། །
ཨོཾ་ཧཱུྃ་ཧཱུྃ་ནི་སྐྱོད་བྱེད་མའོ། །
ཨོཾ་ཕཊ་ཕཊ་ནི་ཙཎྜཱི་ཀ་སྟེ། །
ཡན་ལག་ཐམས་ཅད་ལ་མཚོན་ཆ་ཡིན་ཏེ། ལྟེ་བ་དང་། སྙིང་ག་དང་། མགོ་བོ་དང་། སྤྱི་གཙུག་དག་གི་མཚོན་ཆ་ཉིད་དོ། །
ཞེས་གསུངས་ཏེ་འདི་དག་གི་དོན་ལ་ལྷ་གང་ལ་འགོད་པ། རྣམ་པ་གང་འགོད་པ་གཉིས་ལས། དང་པོ་ནི་བུ་སྟོན་གྱིས། རྣལ་འབྱོར་མ་ཀུན་སྤྱོད་ཀྱི་ཊཱི་ཀར། འདིར་ཁ་ཅིག་ཡབ་དྲུག་ལའང་ཡུམ་གྱིས་འཁྱུད། ཡུམ་དྲུག་ལའང་ཡབ་ཀྱིས་འཁྱུད་པ། ཡི་གེ་འགོད་ནའང་ཡབ་ཀྱི་ཡི་གེའི་གནས་སུ་ཡུམ་གྱི་ཡི་གེ་དང་། ཡུམ་གྱི་ཡི་གེའི་གནས་སུ་ཡབ་ཀྱི་ཡི་གེ་འགོད་པར་བཤད་པ་ནི་མི་འཐད་དེ། མཁའ་འགྲོ་རྒྱ་མཚོར། དེ་ཕྱིར་བསྲུང་བ་ཨོཾ་ཧ་ཡིན། །
མི་རྣམས་ཀྱི་ནི་སྙིང་དབུས་སུ། །
སུམ་ཅུ་བདུན་དག་ཉིད་དཀྱིལ་འཁོར། །
རྡོ་རྗེ་ཕག་མོས་འཁྱུད་པ་ཡང་། །
ཞེས་ཡབ་ཡུམ་གྱིས་འཁྱུད་པར་བཤད་ཅིང་། གང་ཚེ་རྡོ་རྗེ་ཕག་མོ་ནི། །
གཙོ་མོ་རྣམ་པར་གནས་པ་ན། །
ཨོཾ་བཾ་ཞེས་བྱ་ལ་སོགས་པའི། །
སྔགས་ཀྱི་ཡི་གེ་སྦྱིན་པར་བྱ། །
ཞེས་ཡུམ་གཙོ་བོར་བྱེད་པ་ན། ཡུམ་རྐྱང་པའི་ས་བོན་འགོད་པར་བཤད་པའི་ཕྱིར་དང་། ལྭ་བ་པས་ཀྱང་དེ་བཞིན་དུ་བཤད་པའི་ཕྱིར་རོ། །
ཞེས་བཀག་ནས། འདིར་བླ་མ་མལ་གྱོའི་རྗེས་སུ་འབྲང་བ་རྣམས་ཡབ་ལའང་གོ་ཆ་གཉིས་ཆར་དགོད། དེ་བཞིན་དུ་ཡུམ་དང་ལྷ་ཐམས་ཅད་ལའང་གོ་ཆ་གཉིས་ཆར་འགོད་པར་བཞེད་དོ། །
པུ་ཧྲངས་ལོ་ཆུང་གི་རྗེས་སུ་འབྲང་བ་རྣམས་ཡབ་ལ་ཡབ་ཀྱི་གོ་ཆ་དང་། དཔའ་མོ་རྣམས་ལ་ཡུམ་གྱི་གོ་ཆ་འགོད་པར་བཞེད་དོ། །
ཛ་ཡ་སེ་ན་དང་། བ་རེག་ལོ་ཙཱ་བ་དང་། རྨ་བན་ལོ་ཙཱ་བའི་རྗེས་སུ་འབྲང་བ་རྣམས་གཙོ་བོ་ཡབ་ལ་དཔའ་བོའི་གོ་ཆ་དང་། ཡུམ་ལ་དཔའ་མོའི་གོ་ཆ་འགོད་ཀྱི་འཁོར་ལ་གོ་ཆ་མི་འགོད་པར་བཞེད་དོ། །
འདི་གསུམ་ལས་ཕྱོགས་གཉིས་པ་ལེགས་ཏེ། ཡུམ་ལའང་གོ་ཆ་གཉིས་ཀ་དགོས་ན། ཡུམ་རྐྱང་པ་ལའང་གོ་ཆ་གཉིས་ཀ་ཡོད་པར་འགྱུར་བ་ལས། བོད་དུ་འགྱུར་བའི་ཕག་མོའི་སྒྲུབ་ཐབས་ལྷ་སོ་བདུན་མ་སོགས་གང་ལས་ཀྱང་དཔའ་མོའི་གོ་ཆ་ལས་གཞན་མ་བཤད་པའི་ཕྱིར་ཞེས་བཞེད་དོ། །
འདི་ནི་གཞན་ལུགས་དགག་པ་དང་ནང་འགལ་ཏེ། མཁའ་འགྲོ་རྒྱ་མཚོ་དང་ལྭ་བ་པས་ཡབ་ཀྱི་དཔའ་བོའི་གོ་ཆ་ལ་ཡུམ་གྱིས་འཁྱུད་པར་གསུངས་པ་དེ་ཉིད་ཀྱིས། དཔའ་བོ་རྣམས་ལ་ཡབ་ཀྱི་གོ་ཆ་ཁོ་ན་འགོད་པ་ལ་དངོས་སུ་གནོད་པའི་ཕྱིར་རོ། །
གཞུང་དེས་དཔའ་བོ་རྣམས་ལ་ཡབ་ཡུམ་གྱི་གོ་ཆ་གཉིས་ཀ་འགོད་པར་གྲུབ་ན། མངོན་བརྗོད་ལས། གོ་ཆ་གཉིས་པོ་ཉིད་དག་ཀྱང་། །
འཁོར་ལོ་ཀུན་ལ་རྣམ་བསྒོམས་ནས། །
ཞེས་པས་ཀྱང་འཁོར་ལོ་ཀུན་ལ་གོ་ཆ་གཉིས་ཀ་ཡོད་པར་གྲུབ་ཅིང་། དེའི་དོན་ལྷ་ཕོ་ལ་དཔའ་བོའི་གོ་ཆ་དང་། མོ་ལ་དཔའ་མོའི་གོ་ཆ་བྱས་པ་ནི་འཁྱོག་པོའི་བཤད་པ་སྟེ། དེ་ལྟར་ན་འཁོར་ལོ་བར་པ་གསུམ་ལ་བཤད་དུ་རུང་ཡང་། འཁོར་ལོ་གོང་འོག་གཉིས་ལ་བཤད་དུ་མི་རུང་བའི་ཕྱིར་རོ། །

ནག་པོ་དཀྱིལ་ཆོག་ལས། དཔའ་བོ་ཀུན་དང་རྣལ་འབྱོར་མར། །
གོ་ཆ་གསུམ་གྱིས་བརྒྱན་པ་ཡིན། །
ཞེས་པའི་དོན། ལྷ་ཕོ་ལ་དཔའ་བོ་དང་། མོ་ལ་དཔའ་མོ་དང་། གཙོ་བོ་ལ་གོ་ཆ་ཆེན་པོས་བརྒྱན་པས་སྤྱིར་བསྡུས་ནས་དེ་སྐད་གསུངས་ཀྱི་ལྷ་རེ་རེ་ལ་གོ་ཆ་གསུམ་གསུམ་ཡོད་པ་ལ་དགོངས་པ་མ་ཡིན་ནོ། །
ཞེས་པ་ཡང་སྔ་མ་དང་མཚུངས་ཏེ། དེ་འདྲ་བའི་བཤད་པ་ནི། དཔའ་བོ་ཀུན་དང་རྣལ་འབྱོར་མར། །
གོ་ཆ་གསུམ་གྱིས་བརྒྱན་པ་ཡིན། །
ཞེས་པའི་ཡི་གེའི་དོན་ལ་མ་ཞུགས་པའི་ཕྱིར། དེས་ན་ལུང་འདི་གཉིས་ཀྱི་དོན། ལྷ་རེ་རེ་ཡང་གོ་ཆ་གཉིས་གཉིས་ཀྱིས་བརྒྱན་པ་དམིགས་པ་རྒྱ་ཆེ་བས་བསྒོམ་ཚུལ་སྟོན་ཀྱང་། དཔའ་བོ་ལ་ཡབ་ཀྱི་གོ་ཆ་དང་། དཔའ་མོ་ལ་ཡུམ་གྱི་གོ་ཆ་གསུངས་པ་དང་། ཡང་སྐབས་འགའ་ཞིག་ཏུ་གཙོ་བོ་ལ་གསུངས་ནས་འཁོར་ལ་མ་གསུངས་པ་སོགས་ནི་དམིགས་པ་རྒྱ་ཆུང་བས། དངོས་སུ་དེ་ཙམ་བསྒོམས་ནས། གཞན་རྣམས་མོས་པ་བྱེད་པ་ཙམ་གྱི་དབང་དུ་བྱས་པ་ནི་རྒྱུད་གཞུང་རྣམས་ཀྱི་དགོངས་པ་རྗེ་བཙུན་མཆོག་གིས་བཀྲལ་བའི་ལུགས་སོ། །
གཉིས་པ་ནི་རྩ་རྒྱུད་ལེའུ་དྲུག་པ་ལས། ཡན་ལག་དྲུག་ནི་ཧེ་རུ་ཀ །དབང་པོ་དྲུག་དང་མཉམ་སྦྱོར་བ། །
ཡི་གེ་རེ་རེར་ཡང་དག་གནས། །
ཞེས་འབྱུང་བས། ཧ་ཧི་ཧུ་ཧེ་ཧོ་ཧཾ་སྟེ་ཐུང་ངུ་དྲུག་ལ་རྐྱེན་རྩ་རྒྱུད་ཀྱི་ལེའུ་དེ་ཉིད་ལས། ཨོཾ་ན་མཿསྭཱ་ཧཱ་བཽ་ཥ་ཊ། ཧུཾ་ཧཱུྃ་ཕཊ་དང་ཡང་དག་ལྡན། །
ཞེས་འབྱུང་བ་ཡན་ལག་ཏུ་སྦྱར་ན། རིམ་པ་བཞིན་དུ་ཨོཾ་ཧ་ལ་སོགས་པར་འགྱུར་བའོ། །
ཡང་རྩ་རྒྱུད་ལེའུ་བརྒྱད་པ་ལས། ཡི་གེ་བྃ་དང་ཡོཾ་དང་ནི། །
ཡི་གེ་མོཾ་དང་ཧྲཱིཾ་ཉིད་དང་། །
ཧཱུྃ་དང་ཕཊ་ཅེས་བཤད་པ་ནི། །
རྣལ་འབྱོར་མ་ནི་དྲུག་ཏུ་བཤད། །
ཅེས་དང་། ཡང་ལེའུ་དེ་ཉིད་ལས། ཨོཾ་ཧཱྃ་ཧྲིཾ་ཧྲིཾ་ཧཱུྃ་ཕཊ། ཅེས་པ་དྲུག་དང་རིམ་པ་བཞིན་དུ་སྦྱར་ན་ཨོཾ་བཾ་ཞེས་པ་ལ་སོགས་པར་འགྱུར་བའོ། །
འདི་དག་ལ་ཇོ་བོ་བྷ་དན་ཏ་ནི་མངོན་བརྗོད་བླ་མའི་ལེའུ་སུམ་ཅུ་རྩ་བདུན་པའི་རྗེས་སུ་འབྲངས་ནས། ཡི་གེ་དེ་རྣམས་ཡོངས་སུ་གྱུར་པ་ལས། ལྷ་ཡབ་ཀྱི་སྐབས་སུ་ཡུམ་དང་གཉིས་སུ་མེད་པར་བཞུགས་པ་དང་། ཡུམ་གྱི་སྐབས་སུ་ཡབ་དང་གཉིས་སུ་མེད་པར་བཞུགས་པར་བཞེད་དོ། །
ཕམ་འཐིང་པ་རྗེས་འབྲང་དང་བཅས་པ་ཀུན་སྤྱོད་དང་། ལཱུ་ཧི་པའི་དགོངས་པས་རང་རང་གི་གནས་སུ་ཟླ་བ་ལ་སྔགས་བསམས་ནས་ལྷར་མོས་པ་ཉིད་ཀྱིས་ཆོག་ཅེས་གསུངས་ཏེ། སྔ་མ་ནི་སྤྲོས་པ་ལ་དགའ་བའི་དབང་དུ་བྱས་པ་དང་། ཕྱི་མ་ནི་ཉུང་ངུའི་རྣལ་འབྱོར་ལ་དགའ་བའི་དབང་དུ་བྱས་པ་ཡིན་པས་གཉིས་ཀ་ཡང་རུང་ངོ་། །
དམར་གྱིས། མཁའ་འགྲོ་རྒྱ་མཚོ་ལས། གལ་ཏེ་དངོས་གྲུབ་མཆོག་འདོད་ན། །
སྔགས་དང་ལྷ་ལ་ཐ་དད་མེད། །
ཅེས་གསུངས་པས་ཁོ་བོ་ནི་ཕྱི་མ་འཐད་དོ་སྙམ་དུ་སེམས་སོ་ཞེས་བཤད་དོ། །
བཞི་པ་དབང་བསྐུར་ཞིང་རིགས་ཀྱི་བདག་པོས་རྒྱས་གདབ་པ་ནི། སློབ་དཔོན་གྱི་གཞུང་ལས། སྔགས་ཕྲེང་གི་འོག ཇི་ལྟར་བལྟམས་པ་ཙམ་གྱིས་ཀྱང་། །
ཞེས་པ་ནས། དབང་བསྐུར་བའི་སྔགས་སོ་ཞེས་པའི་བར་གསུངས་ཏེ། འདི་ལ་བཞི་སྟེ། དབང་ལྷ་སྤྱན་དྲང་བ། མཆོད་ཅིང་གསོལ་བ་གདབ་པ། དབང་བསྐུར་བའི་ཚུལ། རིགས་བདག་གི་རྒྱས་གདབ་པའོ། །
དང་པོ་ནི། རྗེ་བཙུན་གྱིས། དེ་ནས་དབང་བསྐུར་བ་བརྗོད་པར་བྱ་སྟེ། གང་གི་ཡེ་ཤེས་ཀྱི་དཀྱིལ་འཁོར་སྤྱན་དྲང་བའི་སྐབས་ཀྱི་ལུས་ཀྱི་ཕྱག་རྒྱ་དང་། སྔགས་དང་། ཏིང་ངེ་འཛིན་གྱིས་དབང་བསྐུར་གྱི་ལྷ་དྲུག་ཅུ་རྩ་གཉིས་ཀྱི་དཀྱིལ་འཁོར་མདུན་གྱི་ནམ་མཁར་སྤྱན་དྲངས་ཞེས་གསུངས་པ་ལྟར་བྱའོ། །

པྲ་ཛྙཱ་རཀྵི་ཏའི་འགྲེལ་པ་ལས་ནི་ཡེ་ཤེས་ཀྱི་འཁོར་ལོ་དགུག་པ་དང་དུས་མཉམ་པའི་རྡོ་རྗེ་རྣལ་འབྱོར་མ་ཡེ་ཤེས་ཀྱི་བདུད་རྩིས་བཀང་བའི་ཐོད་པ་དང་། ཌཱ་མ་རུ་འཛིན་པ་དབང་ལྷ་ཡིན་པར་བཤད་དོ། །
གཉིས་པ་ནི་ཡེ་ཤེས་ཀྱི་འཁོར་ལོའི་སྐབས་ལྟར་ཕྱི་དང་། ཡིད་ཀྱི་མཆོད་པས་མཆོད། དེ་བཞིན་གཤེགས་པ་ཁྱེད་རྣམས་ཀྱིས་བདག་ལ་དབང་བསྐུར་དུ་གསོལ་ཞེས་གསོལ་བ་གདབ་པའོ། །
གསུམ་པ་ནི་དེ་བཞིན་གཤེགས་པ་རྣམས་ཀྱི་ཕྱག་ན་ཡེ་ཤེས་ཀྱི་བདུད་རྩིས་གང་བའི་བུམ་པས་སྤྱི་གཙུག་ནས་མར་ལ་དབང་བསྐུར་ཞིང་། ངག་ཏུ། ཇི་ལྟར་བལྟམས་པ་ཙམ་གྱིས་ཀྱང་། །
དེ་བཞིན་གཤེགས་ཀུན་ཁྲུས་གསོལ་ལྟར། །
ལྷ་ཡི་ཆུ་ནི་དག་པ་ཡིས། །
དེ་བཞིན་བདག་གིས་ཁྲུས་བྱའོ། །
ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཧཱུྃ་ཞེས་བརྗོད་ཅིང་དབང་བསྐུར་བས་ལུས་ཐམས་ཅད་བྱང་ཆུབ་ཀྱི་སེམས་ཀྱི་ཆུ་རྒྱུན་གྱིས་གང་སྟེ། ལུས་ངག་ཡིད་གསུམ་གྱི་དྲི་མ་སྦྱངས་ཞེས་རྗེ་བཙུན་གསུང་སྟེ། ལུས་ཐམས་ཅད་ནི་སྨིན་མཚམས་ཡན་ཆད་དང་། མགྲིན་པ་ཡན་ཆད་དང་། སྙིང་ག་ཡན་ཆད་དང་། རྐང་མཐིལ་ཡན་ཆད་གང་སྟེ། དེས་བུམ་པ་དང་། གསང་བ་དང་། ཤེས་རབ་ཡེ་ཤེས་དང་། དབང་བཞི་པ་ཐོབ་པ་སྟེ། གྲུབ་ཆེན་མཚོ་སྐྱེས་ཀྱིས་ཀྱཻ་རྡོ་རྗེའི་སྐབས་སུ་ཡང་དེ་ལྟར་གསུངས་ཤིང་། སངས་རྒྱས་ཐོད་པའི་ལེའུ་གསུམ་པ་ལས། བརྩེ་དང་ལྡན་པའི་གྲགས་ཆེན་མོ། །
འཁོར་བའི་འདམ་དུ་བྱིང་བ་བདག །དབང་བསྐུར་བ་ཡིས་བདག་བསྒྲལ་ཕྱིར། །
རྡོ་རྗེ་རྣལ་འབྱོར་མས་ཁྲུས་ཤིག །དཔེར་ན་བུ་ཚ་མེད་པའི་ཁྱིམ། །
ཤི་བ་ཙམ་གྱིས་སྟོང་པ་ཉིད། །
དེ་བཞིན་དབང་དང་བྲལ་ན་ནི། །
ཡེ་ཤེས་ཀུན་གྱིས་སྟོང་པ་ཉིད། །
དཔེར་ན་པི་ཝཾ་སྦྱོར་ཀུན་ཚོགས། །
རྒྱུད་དང་བྲལ་ན་བརྡུང་མི་རུང་། །
དེ་བཞིན་དབང་དང་བྲལ་ན་ནི། །
སྔགས་དང་བསམ་གཏན་འགྲུབ་མི་འགྱུར། །
རྨོངས་པ་གང་ཞིག་དབང་མེད་པར། །
བདག་ནི་དབང་བསྐུར་ཞེས་སྨྲ་བ། །
ཇི་སྲིད་སངས་རྒྱས་བཞུགས་ཀྱི་བར། །
སློབ་མར་བཅས་ཏེ་དམྱལ་བར་འགྲོ། །
དེ་ལྟར་ཤེས་བྱ་རྣལ་འབྱོར་མ། །
སླར་ཡང་བདག་ལ་དབང་བསྐུར་ཅིག །ཅེས་གསོལ་བ་གདབ་པ་འདི་སྒྲུབ་ཐབས་ཀྱི་དབང་ལྷ་སྤྱན་དྲངས་པ་ལ་གསོལ་བ་གདབ་པའི་སྐབས་སུ་གསུངས་ཤིང་། ཚིགས་བཅད་གཉིས་པས་གསང་དབང་དང་། གསུམ་པས་ཤེས་རབ་ཡེ་ཤེས་དང་། བཞི་པས་དབང་བཞི་པ་བསྟན་པར་དཀའ་འགྲེལ་ཡེ་ཤེས་ལྡན་ལས་བཤད་པས། སྐབས་འདིར་དབང་བཞི་ཐོབ་དགོས་པ། བླ་མེད་ཀུན་གྱི་དགོངས་པར་སྣང་བའི་ཕྱིར་རོ། །
དེས་དྲི་མ་གང་དག་པ་ནི། ལུས་དང་། ངག་དང་། ཡིད་དང་། དེ་གསུམ་ཆར་གྱི་དྲི་མ་དག་པའོ། །
དབང་བསྐུར་བ་དེ་དག་གི་དུས་སུ། དཀྱིལ་འཁོར་གྱི་འཁོར་ལོ་དེ་དག་གི་ཐུགས་ཀ་ནས་སྒོ་མཚམས་མ་བརྒྱད་དཔག་ཏུ་མེད་པ་སྤྲོས་ཏེ། དེས་བདག་གི་དཀྱིལ་འཁོར་མཆོད་པ་དང་། བཀྲ་ཤིས་ཀྱི་གླུ་དང་། བགེགས་བསྐྲད་པས་ནམ་མཁའི་ཁམས་ཐམས་ཅད་གང་བར་བསམ་པར་བྱའོ་ཞེས་གསུངས་སོ། །
བཞི་པ་ནི་རྗེ་བཙུན་གྱིས་ཆུ་ལྷག་མ་ཡར་ལུད་པ་ལས། རིགས་ཀྱི་བདག་པོས་དབུར་བརྒྱན་པར་བསམས་ཏེ། དེ་ཡང་བདེ་བ་ཆེན་པོའི་འཁོར་ལོ་ལྷ་ལྔ་དང་། སྒོ་མཚམས་མ་བརྒྱད་དེ་བཅུ་གསུམ་ལ་ནི། བཅོམ་ལྡན་འདས་ཞལ་བཞི་ཕྱག་བཅུ་གཉིས་པ་ཉིད་ཀྱིས་དབུ་བརྒྱན་པ་ཡིན་ལ། ཐུགས་ཀྱི་འཁོར་ལོ་རྣམས་ལ་ནི་མི་བསྐྱོད་པ། གསུང་གི་འཁོར་ལོ་རྣམས་ལ་ནི་འོད་དཔག་ཏུ་མེད་པ། སྐུའི་འཁོར་ལོ་རྣམས་ལ་ནི་རྣམ་པར་སྣང་མཛད་ཀྱིས་དབུ་བརྒྱན་པར་བྱའོ་ཞེས་གསུངས་ལ། འགྲེལ་པར་ནི་ཆུའི་ལྷག་མ་ལས་སྐྱེས་པའི་དེ་བཞིན་གཤེགས་པ་རྣམས་སྤྱི་བོར་བལྟས་ཏེ། ཨོཾ་སརྦ་ཏ་ཐཱ་ག་ཏ་ཞེས་བྱ་བ་ལ་སོགས་པའི་སྔགས་བརྗོད་པར་བྱའོ། །

དེ་ལ་བཅོམ་ལྡན་འདས་ལ་ནི་མི་བསྐྱོད་པའོ། །
ཡུམ་ལ་ནི་རྣམ་པར་སྣང་མཛད་ཀྱིས་སོ། །
མཁའ་འགྲོ་མ་ལ་སོགས་པ་ལ་རིན་ཆེན་འབྱུང་ལྡན་ནོ། །
ཐུགས་དང་། གསུང་དང་། སྐུའི་འཁོར་ལོར་སོན་པ་རྣམས་ལ་མི་བསྐྱོད་པ་དང་། འོད་དཔག་མེད་དང་། རྣམ་པར་སྣང་མཛད་དོ། །
དམ་ཚིག་གི་འཁོར་ལོར་སོན་པ་རྣམས་ལ་ནི་དོན་ཡོད་གྲུབ་པས་སོ་ཞེས་གསུངས་པས་འདི་ཡང་འགལ་བ་མེད་ལ། དྲིལ་བུ་པའི་སྒྲུབ་ཐབས་སུ་རྗེ་བཙུན་གྱིས་ཀྱང་འདི་བཞིན་མཛད་དོ། །
རིགས་ཀྱི་བདག་པོས་རྒྱས་གདབ་པའི་རྗེས་ལ། དབང་བསྐུར་གྱི་ལྷ་དེ་དག་གཤེགས་སུ་གསོལ་བའམ། མི་དམིགས་པར་བྱ་བའམ། བདག་གི་ལུས་ལ་བསྡུ་བ་སྟེ་རང་གི་བློ་ལ་གང་བདེ་བ་ཡིན་ནོ་ཞེས་རྗེ་བཙུན་གསུང་ངོ་། །
བདག་ཉིད་སངས་རྒྱས་སུ་བསྐྱེད་པ་བསྟན་ཟིན་ཏོ། །
གཉིས་པ་དེ་ལ་མཆོད་པ་ནི་སློབ་དཔོན་གྱི་གཞུང་ལས། ཨོཾ་ཤྲཱི་བཛྲ་ཧེ་ཧེ་ཞེས་པ་ནས། དེ་དག་ནི་མཆོད་པའི་སྔགས་སོ་ཞེས་པའི་བར་ཡབ་ཀྱི་སྙིང་པོ་དང་ཉེ་སྙིང་གཉིས། ཡུམ་གྱི་སྙིང་པོ་དང་ཉེ་སྙིང་གཉིས། དཔའ་བོ་ཉི་ཤུ་རྩ་བཞི་དང་། དཔའ་མོ་ཉི་ཤུ་བཞིའི་སྔགས། སྒོ་མཚམས་མ་བརྒྱད་ཀྱི་སྔགས། སྙིང་པོའི་རྣལ་འབྱོར་མ་བཞིའི་སྔགས། ཡབ་ཀྱི་རྐང་པ་བརྒྱད་པ་ཙམ་ཞིག་གསུངས་ལ། འགྲེལ་པར་དེ་ནས་མཆོད་པ་སྔོན་དུ་འགྲོ་བས་རོ་མ་ཞེས་བྱ་བའི་ལྷ་མོས་ཉེ་བར་བཏབ་པའི་བདུད་རྩི་མྱངས་ཏེ། སྙིང་པོ་ནས་བཟུང་ནས་རྐང་པ་བརྒྱད་པའི་མཐར་ཐུག་པའི་སྔགས་ཀྱིས་བསྟོད་པར་བྱའོ་ཞེས་སྔགས་འདི་དག་གིས་བསྟོད་པར་བྱས་ནས། དེའི་སྔོན་དུ་ཕྱི་མཆོད་ནང་མཆོད་གཉིས་ཏེ། གསུམ་ཙམ་ཞིག་བཞེད་དོ། །
རྗེ་བཙུན་གྱིས་བདག་གི་མངོན་པར་རྟོགས་པ་ནར་མའི་སྐབས་སུ། གསང་སྔགས་ཀྱི་མཆོད་པ་དང་། ཕྱིའི་མཆོད་པ་དང་། བདུད་རྩིའི་མཆོད་པ་དང་། མཉེས་པའི་མཆོད་པ་དང་། ཡིད་ལས་བྱུང་བའི་མཆོད་པ་དང་། བསྟོད་པའི་མཆོད་པ་སྟེ་དྲུག་པོ་འབའ་ཞིག་བྱེད་པ་ཡིན་ལ། ཚེས་བཅུའི་མཆོད་པ་ལ་སོགས་པའི་དུས་སུ་ནི་ཕྱི་མཆོད་ཀྱི་རྗེས་སུ་རིག་མ་བཅུ་དྲུག་དང་། རིན་ཆེན་སྣ་བདུན་དང་། འདོད་ཡོན་ལྔའི་མཆོད་པ་སྟེ་གསུམ་བསྣན་པས་དགུའི་མཆོད་པ་བྱེད་པ་ཡིན་ནོ་ཞེས་གསུངས། དམར་གྱིས་གསང་སྔགས་ཀྱི་མཆོད་པ་མི་བྱེད་པར། ཕྱི་དང་ནང་དང་མཉེས་མཆོད། ཡིད་ལས་བྱུང་བའི་མཆོད་པ་དང་། དེ་ཁོ་ན་ཉིད་དང་། བསྟོད་པའི་མཆོད་པ་སྟེ་དྲུག་མཛད་དོ། །
དེ་ལ་སྔགས་ཀྱི་མཆོད་པ་ནི། རྩ་སྔགས་གཉིས་སུ་མེད་པ་དང་། སྙིང་པོ་གཉིས་སུ་མེད་པ་དང་། ཉེ་སྙིང་གཉིས་སུ་མེད་པས་གཙོ་བོ་ཡབ་ཡུམ་གསལ་གདབ་པའི་ཚུལ་གྱིས་མཆོད། ཞལ་བཞི་པའི་སྔགས་དང་སྙིང་པོའི་རྣལ་འབྱོར་མ་བཞི་གཉིས་སུ་མེད་པ་དང་། འཁོར་ལོ་གསུམ་ཡབ་ཡུམ་རྣམས་ཀྱི་སྔགས་གཉིས་སུ་མེད་པ་དང་། རྐང་པ་བརྒྱད་པ་དང་སྒོ་མཚམས་མ་བརྒྱད་གཉིས་སུ་མེད་པས་ལྷ་ཐམས་ཅད་གསལ་གདབ་པའི་ཚུལ་གྱིས་མཆོད་པར་བྱ་བ་ནི་སྔགས་ཀྱི་མཆོད་པའོ་ཞེས་རྗེ་བཙུན་གསུངས་སོ། །
སྔགས་མཆོད་ཀྱི་དམིགས་པ་དེ་ལྟར་ཡིན་པ་ལ་ཁ་ཅིག སྔགས་མཆོད་ཀྱི་ཚེ་རང་གི་སྙིང་ག་ནས་མཆོད་ཡོན་ལ་སོགས་པའི་མཆོད་རྫས་དུ་མ་སྤྲོས་ཏེ། དཀྱིལ་འཁོར་གྱི་མཐའ་བསྐོར་ནས་རང་ལ་མཆོད་པར་བསམ་ཞེས་པ་ནི་སྔགས་མཆོད་དང་ཕྱི་མཆོད་ཀྱི་དམིགས་པའི་ཁྱད་པར་མ་ཕྱེད་པའོ། །
དེ་ལ་བུ་སྟོན་གྱིས། དེ་ཉིད་བཅུ་བཞིའི་སྔགས་རྣམས་ཀུན་གྱིས་མཆོད་པའོ། །
ཞེས་པ་ལ་བརྟེན་ནས་ལྷ་ཐམས་ཅད་གསལ་འདེབས་པའི་ཚུལ་གྱིས་སྔགས་ཚང་བར་བཟླས་པ་སྔགས་ཀྱི་མཆོད་པ་ཞེས་ལག་ལེན་ལ་མཛད་དེ། བྱས་ཀྱང་འགལ་བ་མེད་དོ། །

སྒྲུབ་ཐབས་ཀྱི་གཞུང་གང་ནས་ཀྱང་མ་བཤད་པས་མ་བྱས་ཀྱང་སྐྱོན་མེད་དོ་ཞེས་གསུངས་པ་ནི། སྒྲུབ་ཐབས་ཀྱི་རྒྱལ་པོ་གཞུང་འདིའི་རྩ་བར། སྔགས་རྣམས་རྫོགས་པའི་མཐར་དེ་དག་ནི་སྔགས་ཀྱི་མཆོད་པའོ་ཞེས་པ་འདི་ཉིད་ཀྱིས་ཆོག་ཅིང་། རང་ཉིད་ཀྱང་སྒྲུབ་ཐབས་རྣལ་འབྱོར་བཞི་ལྡན་དུ་དེ་ལ་བརྟེན་ནས་སྔགས་མཆོད་དངོས་སུ་མཛད་པ་ལ་ཡང་སྔར་གྱི་དཔྱད་པ་དེ་དག་མཚུངས་སོ། །
གཉིས་པ་ཕྱིའི་མཆོད་པ་ནི་དངོས་སུ་བཤམས་ན་ལེགས། མ་བཤམས་ཀྱང་ཡིད་ཀྱིས་སྤྲུལ་པ་ལ་ཡང་ཕྱི་མཆོད་དུ་མིང་འདོགས་ཏེ། མདུན་དུ་བཤམས་པའམ་ཡིད་ཀྱིས་བསམ་པ་དེ་ཞལ་བཞི་པའི་སྔགས་ཀྱིས་བསང་། སྭ་བྷཱ་ཝའི་སྔགས་ཀྱིས་སྟོང་པར་བསྒོམ། ཨ་བདུན་ལས་ཐོད་པའི་སྣོད་བདུན། དེའི་ནང་དུ་ཧཱུྃ་ལས་མཆོད་ཡོན་ལ་སོགས་པ་དྭངས་ཤིང་ཐོགས་པ་མེད་པའི་ཡེ་ཤེས་ཀྱི་བདུད་རྩིའི་རང་བཞིན་གྱིས་གང་བར་བསམ། བཛྲ་ཨརྒྷཾ་ཞེས་བྱ་བ་ལ་སོགས་པ་རང་རང་གི་སྔགས་ཀྱིས་བྱིན་གྱིས་བརླབས་ལ། འབུལ་བའི་ཚུལ་ནི་ཚོགས་ཞིང་གི་སྐབས་དང་འདྲ་ཞིང་། ཁྱད་པར་སྐབས་འདིར་གྷཎྜེ་ར་ཎིའི་སྐབས་སུ་རྡོ་རྗེ་དྲིལ་བུ་གསིལ་བ་ཡང་རྗེ་བཙུན་གསུང་ངོ་། །
གསུམ་པ་ནང་བདུད་རྩིའི་མཆོད་པ་ནི། བདུད་རྩི་དངོས་སུ་འབྱོར་རམ་བསམས་ཀྱང་རུང་སྟེ། འོག་ནས་འབྱུང་བའི་གཏོར་མ་བཞིན་བྱིན་གྱིས་བརླབས་ལ་ལག་པ་གཡོན་པའི་མཐེ་བོང་དང་སྲིན་ལག་གིས་འཐོར་ནས། དང་པོར་བདག་གི་རྩ་བའི་བླ་མ་གང་ཡིན་པའི་མཚན་བརྗོད་པ་སྔོན་དུ་འགྲོ་བས་ཨོཾ་ཨཱཿཧཱུྃ་ཞེས་བརྗོད་ཅིང་མཆོད། དེ་ནས་བླ་མ་བརྒྱུད་པ་རྣམས་ཀྱི་མཚན་བརྗོད་པ་སྔོན་དུ་འགྲོ་བས་མཆོད་དེ། ཧེ་རུ་ཀ་དཔལ་དཀྱིལ་འཁོར་དང་། །
གསང་བའི་བདག་པོ་རྡོ་རྗེ་འཆང་། །
དཔལ་ལྡན་སློབ་དཔོན་ས་ར་ཧ། །
ཀླུ་སྒྲུབ་རི་ཁྲོད་མགོན་པོ་དང་། །
ལཱུ་ཧི་པ་དང་དྷ་རི་ཀ །རྡོ་རྗེ་དྲིལ་བུ་རུས་སྦལ་ཞབས། །
འབར་འཛིན་སྤྱོད་འཆང་གུ་ཧྱེ་པ། །
བར་མ་རྣམ་རྒྱལ་ཏཻ་ལོ་པ། །
ནཱ་རོ་པ་དང་ཕམ་འཐིང་པ། །
བློ་གྲོས་གྲགས་པ་རྗེ་བཙུན་མཆོད། །
ཨོཾ་ཨཱཿཧཱུྃ་ཞེས་བརྗོད་ཅིང་མཆོད། བསོད་ནམས་རྩེ་མོ་གྲགས་པའི་མཚན། །
ས་སྐྱ་པཎ་ཆེན་འཕགས་པའི་ཞབས། །
དཀོན་མཆོག་དཔལ་དང་བསོད་ནམས་དཔལ། །
བློ་གྲོས་བརྟན་པ་དཔལ་ལྡན་པ། །
ཡེ་ཤེས་རྒྱལ་མཚན་ཀུན་དགའི་མཚན། །
དཀོན་མཆོག་རྒྱལ་མཚན་བླ་མ་མཆོད། །
ཨོཾ་ཨཱཿཧཱུྃ་ཞེས་བརྗོད། ལཱུ་ཧི་པ་ཉིད་ལ་ནི། ལཱུ་ཧི་པ་དང་དྷ་རི་ཀ །ཞེས་པའི་རྗེས་སུ། ཨན་དྷར་པ་དང་ཏཻ་ལོ་པ། །
ཞེས་པ་སྒྲེལ་བས་ཆོག་གོ །དེ་ནས་ཡང་དཀྱིལ་འཁོར་རྣམས་ལ་སྔགས་མཆོད་ཀྱི་སྔགས་དང་མཐུན་པར་མཆོད་པར་བྱ་ཞིང་། ཡི་གེ་གསུམ་བརྗོད་པས་ཆོས་སྐྱོང་སྲུང་མ་རྣམས་ལའང་མཆོད་དོ། །
དེ་དག་གི་དུས་སུ་མདུན་དུ་བསྐྱེད་པ་དེ་ལས་ཐོད་པ་བདུད་རྩིས་བཀང་བ་དུ་མ་ཆད་ཅིང་གཙོ་བོ་ནས་བཟུང་ནས། ལྷ་ཐམས་ཅད་དང་དུར་ཁྲོད་ཆེན་པོ་རྣམས་ལ་ཕྱག་གཡོན་པར་ཐོད་པ་བདུད་རྩིས་བཀང་བ་རེ་ཕུལ་བར་བསམ། ཐོད་པ་བཞི་པོ་དེ་བྱང་ཤར་གྱི་གཤིན་རྗེ་འཇོམས་མའི་ཕྱག་དུ་ཕུལ་བར་བསམ། གཏོར་མ་དང་བདུད་རྩི་གཉིས་ཀ་བྱང་ཤར་གྱི་དུར་ཁྲོད་དུ་བསྐྱེད་པར་བྱ་བ་ནི་མན་ངག་གོ །བཞི་པ་མཉེས་པའི་མཆོད་པ་ནི། དེ་ནས་བདག་གི་ལྕེ་ལ་བདུད་རྩི་མྱངས་བར་བྱས་པས་ཕྱི་ནང་གི་ལྷ་ཐམས་ཅད་དགྱེས་པར་གྱུར་ནས་ཨོཾ་ཧྲཱིཿཧ་ཧ་ཧཱུྃ་ཧཱུྃ་ཕཊ་ཅེས་ལྷ་ཐམས་ཅད་ཀྱི་ཞལ་ནས་གསུངས་པར་བསམས་ལ། བདག་གིས་ཀྱང་བརྗོད་ཅིང་ལག་པ་གཉིས་སྙིང་ཁར་རྣམ་ལྔ་འདོད་པའི་བསྐོར་བ་བྱ་སྟེ། མཐར་འཁྱུད་པའི་སྟངས་ཀ་བྱས་ལ་བདེ་བ་ཆེན་པོས་མཉེས་པའི་མཆོད་པ་བྱའོ། །

ལྔ་པ་ཡིད་ལས་བྱུང་བའི་མཆོད་པ་ནི་ཚོགས་ཞིང་གི་སྐབས་སུ་བཤད་པ་ལྟར་རོ། །
དྲུག་པ་བསྟོད་པའི་མཆོད་པ་ནི་པྲ་ཛྙཱ་རཀྵི་ཏས། གཞུང་ནས་འབྱུང་བའི་སྔགས་ཐམས་ཅད་བསྟོད་པའི་མཆོད་པར་བཞེད་ཀྱང་། རྗེ་བཙུན་གྱིས་བདེ་ཆེན་གྱི་ལྷ་མོ་བཞིའི་སྔགས་ཡན་ཆད་ལ་མན་ངག་གིས་འཁྲུགས་སྡེབས་པ་དང་སྤེལ་ཚུལ་སྦྱར་ནས་སྔགས་ཀྱི་མཆོད་པ་དང་། རྐང་པ་བརྒྱད་པས་བསྟོད་པའི་མཆོད་པ་བསྟན་པར་བཞེད་པས། དེ་ལྟར་ན་རྡོ་རྗེ་དྲིལ་བུ་གསིལ་ཞིང་། ཡབ་ཡུམ་གྱི་རྐང་པ་བརྒྱད་པ་གཉིས་ཀྱིས་བསྟོད་དོ། །
སྤྲོས་པ་ལ་དགའ་ན། རྒྱལ་བ་སྤྲུལ་པ་དུས་མཐའི་མེ་ལྟར་རབ་ཏུ་འཇིགས་མཛད་ཅིང་། །
ཞེས་སོགས་དང་། ཆོས་དབྱིངས་རྣམ་དག་དབྱིངས་ལས་མ་གཡོས་ཤིང་། །
ཞེས་སོགས་ཀྱིས་བསྟོད་པར་རྗེ་བཙུན་དང་བུ་སྟོན་གསུང་ངོ་། །
དེ་ལྟར་བདག་ཉིད་སངས་རྒྱས་སུ་བསྐྱེད་པ་ལ་མཆོད་ནས་བཟླས་པ་བྱ། དེའི་རྗེས་ལ་ཐུན་གོང་མ་གསུམ་ལ་ནི་རྡོ་རྗེ་སེམས་དཔའ་བསྡུ་བའི་ཚུལ་གྱིས་རྫོགས་པའི་རིམ་པ་བསྒོམ་པ་དང་། དེ་ལས་ལྷའི་སྐུར་ལངས་ནས་དག་པ་རྗེས་སུ་དྲན་པར་བྱ་སྟེ། དེ་དག་ནི་མཉམ་པར་བཞག་པའི་རྣལ་འབྱོར་ཞེས་བྱ་བ་ཡིན་ནོ། །
དེ་ནས་སྤྱོད་ལམ་གྱི་རྣལ་འབྱོར་དང་། ཁ་ཟས་ཀྱི་རྣལ་འབྱོར་གཉིས་འབྲེལ་ཞིང་འབྱུང་བ་ཡིན་ལ། བླ་མ་ཁ་ཅིག་ནི་དག་པ་རྗེས་སུ་དྲན་པ་སྤྱོད་ལམ་གྱི་ཁོངས་སུ་འདུའོ་ཞེས་གསུང་ངོ་། །
སྲོད་ཀྱི་ཐུན་ལ་ནི་ལཱུ་ཧི་པའི་གཞུང་ཇི་ལྟ་བ་བཞིན་དུ་བཟླས་པའི་རྗེས་ལ་གཏོར་མ་བཏང་ལ། དེ་ནས་དག་པ་རྗེས་སུ་དྲན་པར་བྱ་སྟེ། དེ་ནས་སྐབས་ཁ་ཅིག་ཏུ་འབྲེལ་པར་བྱུང་ན། སྤྱོད་ལམ་དང་ཁ་ཟས་ཀྱི་རྣལ་འབྱོར་བྱས་ལ་རྡོ་རྗེ་སེམས་དཔའ་བསྡུ་བའི་རྫོགས་པའི་རིམ་པ་བསྒོམ་པའི་ཚུལ་གྱིས་ཉལ་བའི་རྣལ་འབྱོར་བྱ་སྟེ། གཉིད་ལོག་པར་བྱའོ། །
ནངས་པར་ལྡང་བའི་རྣལ་འབྱོར་བྱ་སྟེ་ལངས་ལ་ཆོ་ག་ཐམས་ཅད་སྔ་མ་བཞིན་དུ་རྗེས་སུ་སྤྱད་པར་བྱའོ། །
ཐུན་བཞི་ཀ་ལ་གཏོར་མ་གཏོང་བར་འདོད་ན། ཟླས་པའི་རྗེས་ལ་རྫོགས་པའི་རིམ་པ་བསྒོམས་ལ། དེ་ལས་ལངས་ཏེ་གཏོར་མ་བཏང་ནས་དག་པ་རྗེས་སུ་དྲན་པ་དང་། སྤྱོད་ལམ་དང་ཁ་ཟས་ཀྱི་རྣལ་འབྱོར་ལ་འཇུག་པ་ཡིན་ཏེ། དེ་ལྟར་ན་ནི་དག་པ་རྗེས་སུ་དྲན་པ་སྤྱོད་ལམ་གྱི་ཁོངས་སུ་མཛེས་སོ། །
ཡང་ལུགས་གཞན་སྲོད་ཐུན་གྱི་སྐབས་སུ་བཟླས་པའི་རྗེས་ལ་གཏོར་མ་བཏང་ནས་རྫོགས་པའི་རིམ་པའི་ངང་ལ་ཉལ་ཏེ། ནངས་པར་ལྡང་བའི་རྣལ་འབྱོར་གྱི་རྗེས་ལ་དག་པ་རྗེས་སུ་དྲན་པ་བྱས་ནས་དེའི་རྗེས་ལ་ཆོ་ག་ཐམས་ཅད་སྔ་མ་བཞིན་དུ་རྗེས་སུ་སྒྲུབ་པར་བྱའོ་ཞེས་ཀྱང་གསུང་ངོ་། །
རྒྱས་པ་ལ་དགའ་བས་ཇི་སྙེད་ཡོད་པའི་ཆོས་ཐམས་ཅད་ཇི་ལྟ་བ་བཞིན་དུ་བསྒོམ་པའི་མངོན་པར་རྟོགས་པ་བསྟན་ཟིན་ཏོ། །
གཉིས་པ་འབྲིང་ལ་དགའ་བས་ཅི་ལྟ་བ་བཞིན་དུ་བསྒོམ་པ་ནི་ཉལ་བའི་རྣལ་འབྱོར་དང་། ལྡང་བའི་རྣལ་འབྱོར་དང་། དེ་དང་འབྲེལ་པ་དགའ་བ་གསུམ་ནི་རྒྱས་པའི་སྐབས་དང་འདྲའོ། །
བསམ་གཏན་གྱི་གྲོགས་སུ་འགྲོ་ན་ཁྲུས་བྱས། སྟན་བདེ་བ་ལ་བསྡད་ནས་མངོན་པར་རྟོགས་པ་བསྒོམ་པ་ནི། བདག་གིས་སྟན་བདེ་བ་འདི་ལ་བསྡད་ལ་སེམས་ཅན་ཐམས་ཅད་ཀྱི་དོན་དུ་རྣམ་པ་ཐམས་ཅད་མཁྱེན་པའི་སངས་རྒྱས་བདེ་མཆོག་འཁོར་ལོའི་གོ་འཕང་ཐོབ་པར་བྱའོ་སྙམ་པའི་བྱང་ཆུབ་ཀྱི་སེམས་བསྒོམ་པ་ནི་ཚད་མེད་པ་བཞིའི་དོད་ཡིན་ནོ། །
དེ་ནས་བདག་བླ་མ་དམ་པའི་དཀྱིལ་འཁོར་དུ་བཙུད་ཚུན་ཆད་བདག་གི་ལུས་ནི་རྟེན་གཞལ་ཡས་ཁང་པ་ཡིན་ལ། དེ་ལ་བརྟེན་པ་ལྷ་བཅུ་བདུན་དང་དྲུག་ཅུ་རྩ་གཉིས་ཀྱི་དཀྱིལ་འཁོར་ནི་ངོ་བོ་ཉིད་ཀྱིས་གནས་པ་ཡིན་སྙམ་པ་ནི་ཕུང་པོ་ཁམས་དང་སྐྱེ་མཆེད་གཞི་སྦྱང་བསྒྱུར་གྱི་དོད་ཡིན་ནོ། །

དེ་ནས་བླ་མའི་ཆགས་ལྷྭམ་གཉིས་སྤྱི་བོར་བསྒོམས་ལ། འདི་ཉིད་ན་སངས་རྒྱས་དང་ཆོས་དང་དགེ་འདུན་ཐམས་ཅད་ཀྱི་ངོ་བོ་ཡིན་བདག་གི་རྒྱུད་ལ་ཡོན་ཏན་རིན་པོ་ཆེ་བསྐྱེད་པར་བྱེད་པའང་འདི་ཡིན་སྙམ་དུ་བསམས་ལ། གུས་འདུད་དྲག་པོ་བྱས་ལ་སྤྱི་བོ་ནས་མར་བསྟིམས་ཏེ་ཚོགས་གསག་བཅུ་གསུམ་གྱི་དོད་ཡིན་ནོ། །
དེ་ནས་ལས་དང་པོ་པ་ལ་བར་ཆད་འབྱུང་བར་འདྲ་བས་ན་སྲུང་བའི་འཁོར་ལོ་རྒྱས་པ་བཞིན་བསྒོམས་ཏེ་ཡེ་ཤེས་ཀྱི་ཚོགས་མི་དགོས་པར་སྲུང་འཁོར་གྱི་དབུས་སུ་སྒྲ་ཚུལ་གྱི་རྐྱེན་གྱིས་ལུས་དཀྱིལ་གྱི་ཐོག་མར་རྟེན་དང་། དེ་ནས་ཕྱིའི་ཧེ་རུ་ཀ་དང་། དེ་ནས་སྙིང་གའི་ཧེ་རུ་ཀ་ནས་བཟུང་སྟེ། བརྟེན་པ་ལྷ་ཐམས་ཅད་གསལ་གདབ། སྔགས་ཀྱིས་བྱིན་གྱིས་བརླབ་པ་ནི་འདྲ། དེ་ནས་སྐབས་འདིར་ལྷ་ལ་ཞེན་པ་སྐྱེ་བ་དང་། ལམ་ལ་སོམ་ཉི་ཟ་ན་བྱང་ཆུབ་ཀྱི་ཕྱོགས་ཀྱི་དག་པ་དྲན་པར་བྱ་བ་སྔར་རྒྱས་པའི་སྐབས་སུ་བསྟན་པ་ལྟར་བྱ། ལྷ་ལ་ཞེན་པ་དང་། ལམ་ལ་སོམ་ཉི་མེད་ན་མ་བྱས་ཀྱང་བཏུབ་ཞེས་ཀྱང་གསུང་ངོ་། །
དེ་ནས་ཡན་ལག་ལྷག་མ་གསུམ་དང་། མཆོད་པ་དྲུག་ནི་རྒྱས་པའི་གནས་སྐབས་སུ་བསྟན་པ་ལྟར་སྟེ། འབྲིང་ལ་དགའ་བས་ཅི་ལྟ་བ་བཞིན་དུ་བསྒོམ་པ་ཞེས་བྱ་བའི་མངོན་པར་རྟོགས་པ་བསྟན་ཟིན་ཏོ། །
གསུམ་པ་བསྡུས་པ་ལ་དགའ་བས། ལུས་ལ་ཇི་ལྟར་གྲུབ་པ་ཙམ་ཞིག་བསྒོམ་པ་ནི་ཉལ་བ་དང་། ལྡང་བ་དང་། ཁྲུས་ཀྱི་རྣལ་འབྱོར་ནི་གོང་དུ་བསྟན་པ་ཉིད་དང་འདྲ་ལ། དེ་ནས་སྟན་བདེ་བ་ལ་བསྡད་ནས་བདག་གིས་སེམས་ཅན་ཐམས་ཅད་ཀྱི་དོན་དུ་བཅོམ་ལྡན་འདས་འཁོར་ལོ་བདེ་མཆོག་གི་གོ་འཕང་ཐོབ་པར་བྱའོ་ཞེས་བྱང་ཆུབ་ཀྱི་སེམས་ཡུན་རིང་དུ་བསྒོམ། བླ་མའི་ཆགས་ལྷྭམ་གཉིས་སྤྱི་བོར་བསྒོམས་ལ། མོས་གུས་དྲག་པོ་བྱས་ལ་བསྟིམ། སྤྱི་གཙུག་གི་ཧཾ་དང་། ལྟེ་བའི་ཨཾ་གཉིས་སྒྲ་ཚུལ་གྱིས་རང་གི་སྙིང་གར་འདྲེས་པར་གྱུར་པའི་རྟེན་འབྲེལ་གྱིས་རྟེན་དང་བརྟེན་པར་བཅས་པའི་དཀྱིལ་འཁོར་ལུས་ཀྱི་དཀྱིལ་འཁོར་འབྲིང་གི་རྣལ་འབྱོར་བཞིན་གསལ་བཏབ་ལ་སྔགས་ཀྱིས་བྱིན་གྱིས་བརླབ་པ་དང་བརྟན་པར་བྱ་བ་སྔར་དང་འདྲ། ལྷ་ལ་ཞེན་པ་སྐྱེ་བ་དང་། ལམ་ལ་སོམ་ཉི་ཟ་ན་བྱང་ཆུབ་ཀྱི་ཕྱོགས་ཀྱི་དག་པ་དྲན་པར་བྱ་བ་སྐབས་འདིར་བྱ། མི་སྐྱེ་ན་མི་དགོས། འདི་རང་བྱུང་གི་དཀྱིལ་འཁོར་ཡིན་པའི་ཕྱིར་ཡེ་ཤེས་པ་གཞུག་པ་དང་། གོ་ཆ་བཅིང་བ་དང་དབང་བསྐུར་བ་ནི་མི་དགོས། མཆོད་པ་ལ་སོགས་པ་མན་ཆད་ཀྱི་ཆོ་ག་རྣམས་འདྲ་བ་ཉིད་ཡིན་ཏེ། གོང་དུ་བསྟན་པ་བཞིན་འདིར་ཡང་ཉམས་སུ་བླང་བར་བྱའོ། །
བསྡུས་པ་ལ་དགའ་བས་ཇི་ལྟར་གྲུབ་པ་ཙམ་ཞིག་བསྒོམ་པ་ཞེས་བྱ་བའང་བསྟན་ཟིན་ཏོ། །
གཉིས་པ་བཟླས་པའི་རྣལ་འབྱོར་ལ་བདུན་ཏེ། གང་དུ་བཟླས་པའི་གནས་སྐབས་གང་བཟླ་བའི་སྔགས་ཀྱི་དབྱེ་བ། བཟླས་པའི་དུས་ཀྱི་དམིགས་པ། ཇི་ཙམ་བཟླས་པའི་གྲངས། གང་ལ་བརྟེན་པའི་ཡུལ་ཕྲེང་བ། ཇི་ལྟར་བཟླས་པའི་མན་ངག དེ་ལྟར་བཟླས་པའི་དགོས་པའོ། །
དང་པོ་ནི་མངོན་པར་རྟོགས་པ་རྒྱས་འབྲིང་བསྡུས་པ་གསུམ་པོ་གང་བསྒོམས་ཀྱང་ཚེས་བཅུའི་མཆོད་པ་ལ་སོགས་པའི་དུས་སུ་ནི་མཆོད་པའི་རྗེས་ལ་གཏོར་མ་འབྱུང་ལ་མངོན་པར་རྟོགས་པ་ནར་མའི་སྐབས་སུ་མཆོད་པའི་རྗེས་ལ་བཟླས་པ་འབྱུང་སྟེ། རྩ་རྒྱུད་ལེའུ་སོ་ལྔ་པ་ལས། མཆོད་པ་གཉིས་མེད་སྦྱོར་བ་བདག །གང་དག་རབ་སྒྲུབ་བྱེད་པའི་སྔགས། །
ལས་ནི་སོ་སོར་སྦྱར་བར་བྱ། །
ཞེས་གསུངས་པས་སོ། །
གཉིས་པ་ལ་གསུམ་སྟེ། བསྙེན་པའི་སྔགས། སྒྲུབ་པའི་སྔགས། ལས་སྦྱོར་གྱི་སྔགས་སོ། །

དང་པོ་ནི། རྩ་རྒྱུད་ལེའུ་བརྒྱད་པ་ལས། ས་སྟེང་ན་ནི་རིན་ཆེན་བཞི། །
ཕྲེང་བའི་སྔགས་ནི་དམ་པ་ཡིན། །
ཞེས་པ་ཡབ་ཡུམ་གྱི་རྩ་སྔགས་གཉིས་གཉིས་སུ་མེད་པ་དང་། སྙིང་པོ་གཉིས་གཉིས་སུ་མེད་པ་དང་། ཉེ་སྙིང་གཉིས་གཉིས་སུ་མེད་པ་དང་། གོ་ཆ་གཉིས་གཉིས་སུ་མེད་པ་སྟེ། དེ་རྣམས་གང་བཟླས་ཀྱང་ཆོག་གོ་ཞེས་གསུངས། དེ་ལ་རྩ་སྔགས་སམ་ཕྲེང་སྔགས་ཞེས་པ་ནི་རྐང་པ་བརྒྱད་པའི་རྐང་པ་དང་པོའི་འགོར་ནི་ཨོཾ་ནི་ངེས་པར་དགོས་ལ། དེ་ཉིད་ཀྱི་གཤམ་གྱི་ཧུཾ་ཧཱུྃ་ཕཊ་དང་། རྐང་པ་ལྷག་མ་རྣམས་ཀྱི་ཨོཾ་དང་ཧུཾ་ཧཱུྃ་ཕཊ་མེད་པར་བྱ་སྟེ། དེའི་རྗེས་ལ་འཁོར་ལོ་གསུམ་གྱི་དཔའ་བོའི་སྔགས་ཀ་ར་ཀ་ར་ལ་སོགས་པ་སྦྲེལ་ནས་མཐར་ཧུཾ་ཧཱུྃ་ཕཊ་བཏགས་པ་ནི་ཡབ་ཀྱི་རྩ་བའི་སྔགས་སོ། །
ཡུམ་གྱི་རྩ་སྔགས་ཀྱང་ཧེ་རུ་ཀ་མངོན་འབྱུང་དང་ཕག་མོ་མངོན་འབྱུང་གཉིས་ལས་འབྱུང་སྟེ། སློབ་དཔོན་གྱི་གཞུང་འདིར་ནི་མ་བཤད་དོ། །
གཉིས་པ་སྒྲུབ་པའི་སྔགས་ནི་རྒྱུད་ནས་བཤད་པའི་ལས་ཚོགས་སྒྲུབ་པའི་དུས་སུ་མདུན་དུ་རྡུལ་ཚོན་ནམ། མེ་ཏོག་ཚོམ་བུ་ལ་སོགས་པའི་དཀྱིལ་འཁོར་ལ་བརྟེན་ནས། དཀྱིལ་འཁོར་གྱི་ལྷ་གྲངས་དང་མཐུན་པའི་རང་རང་གི་སྔགས་ཟློས་ཤིང་། རྫས་ལ་མཚན་མ་མ་མཐོང་གི་བར་དུ་བསྒྲུབ་པའོ། །
གསུམ་པ་ལས་སྦྱོར་གྱི་སྔགས་ནི་ལས་བཞིའི་བྱེ་བྲག་གིས། སྔགས་ཀྱི་ཁ་དོག་དང་། དམིགས་པ་དང་། སྤེལ་ཚིག་རྣམས་བཞི་བཞིར་འགྱུར་ཏེ། ཞི་བའི་ལས་བསྒྲུབ་ན་མཉེས་མཆོད་ཀྱི་དུས་ཀྱི་བྱང་སེམས་ནོར་བུའི་རྩེ་མོ་ན་ཡོད་པ་དེ་ཁ་དོག་དཀར་པོར་དྲངས་ལ་སྙིང་གར་ཉི་མའི་སྟེང་དུ་ཧཱུྃ་ཁ་དོག་དཀར་པོ་འོད་ཁ་དོག་དཀར་པོ་འཕྲོ་བ། འོད་ཀྱི་སྒོ་ནས་འཁོར་ལོ་ལྔའི་ལྷ་དཀར་པོ་འཕྲོས་ནས་རང་གཞན་གྱི་ནད་དང་གདོན་ལ་སོགས་པ་ཞི་བར་བསམ་ཞིང་། མཐའ་རྟེན་ལ་ཤཱནྟིཾ་ཀུ་རུ་སྭཱ་ཧཱ་ཞེས་པ་བཏགས་ལ་བཟླ། དེ་བཞིན་དུ་གཞན་གསུམ་གྱི་དམིགས་པ་ནི་སྔགས་ཀྱི་འོད་ལས་འཁོར་ལོ་ལྔའི་ལྷ་ཚོགས་རྒྱས་པ་ལ་སེར་པོ། དབང་ལ་དམར་པོ། དྲག་པོ་ལ་ནག་པོ་འཕྲོས་ནས། རང་རང་གི་ལས་རང་གཞན་གྱི་ལུས་དང་། ལོངས་སྤྱོད་ལ་སོགས་པ་རྒྱས་པ་དང་། ཆེ་གེ་བཏགས་ལ་ཆགས་ཤིང་འདུན་པ་དང་འགའ་ཞིག་བདག་གི་མདུན་དུ་འོངས་པ་དང་། ལུས་སེམས་རེངས་པ་དང་། ལུས་སེམས་ཕྲལ་པ་ལ་སོགས་པ་གང་འདོད་པ་བྱས་པར་བསམ་ཞིང་། སྔགས་ཀྱི་མཐའ་རྟེན་རྒྱས་པ་ལ་པུཥྚིཾ་ཀུ་རུ་སྭཱ་ཧཱ། དབང་ལ་ཝཱ་ཤཾ་ཀུ་རུ་སྭཱ་ཧཱ། དགུག་པ་ལ་ཨཱ་ཀརྵ་ཡ་ཧྲི་ཛ་ཞེས་པ་དང་། རྨོངས་པ་ལ་མོ་ཧ་དང་། མནན་པ་ལ་ཛམྦྷ་ཡ་དང་། གསད་པ་ལ་མཱ་ར་ཡ་ཕཊ་ཅེས་བཏགས་ལ་བཟླའོ། །
གསུམ་པ་ནི་རྗེ་བཙུན་ཆེན་པོས། གསང་སྔགས་གང་བཟླ་བ་ཡབ་ཀྱི་ཐུགས་ཀའི་ཧཱུྃ་ལས་བྱུང་ནས། ཡབ་ཀྱི་ཞལ་ནས་འཐོན་ཏེ་ཡུམ་གྱི་ཞལ་དུ་ཞུགས། ཡུམ་གྱི་སྐུའི་དབྱིབས་བརྒྱུད། ཡུམ་གྱི་པདྨ་ནས་ཡབ་ཀྱི་གསང་བའི་རྡོ་རྗེའི་བུ་གར་ཞུགས། སྐུའི་དབྱིབས་བརྒྱུད་དེ། ཐུགས་ཀའི་ཧཱུྃ་ལ་ཐིམ་པའི་ཚུལ་གྱིས་ཏེ། དེའང་ཞི་བ་ལ་ཁ་དོག་དཀར་པོ་སྔགས་གཅིག་གི་རྟིང་ལ་གཅིག་འབྲེང་བ་མདའི་ཤུགས་ཀྱིས་རབ་ཏུ་འགྲོ་བ་ཞེས་པ་དང་། རྒྱས་པ་ལ་ཁ་དོག་སེར་པོ་གསང་སྔགས་རྣམས་བུངས་བསྐྱེད་ནས་སྒྲོའི་ཆུན་པོ་ལྟ་བུའི་ཚུལ་གྱིས་འགྲོ་བ་ཞེས་བྱ་བ་དང་། དབང་ལ་ནི་ཁ་དོག་དམར་པོ་སྔགས་གཅིག་གི་མཇུག་མ་ལ་གཅིག་གི་མགོ་འཁྱུད་ནས་འགྲོ་བ་སྟེ་ལྕགས་སྒྲོག་ལྟ་བུ་ཞེས་བྱ་བ་དང་། དྲག་པོ་ལ་ནི་ཁ་དོག་ནག་པོ་ཡབ་ཡུམ་གྱི་སྔགས་སྒྲིལ་བ་སྲད་བུ་ལྟ་བུ་ཞེས་བྱ་བའི་ཚུལ་གྱིས་བཟླ་སྟེ། དེའང་མཆོག་བསྒྲུབ་པ་ལ་ནི་རིན་ཆེན་བཞི་ཞེས་བྱ་བ་རྩ་སྔགས་གཉིས་དང་། སྙིང་པོ་གཉིས་དང་། ཉེ་སྙིང་གཉིས་དང་། གོ་ཆ་གཉིས་ཏེ། བཞི་པོ་དེ་གང་མོས་པ་གཉིས་སུ་མེད་པར་བཟླ་བ་ཡིན་ལ། འཁོར་ལོ་རྣམས་ཀྱི་སྔགས་ནི་ཐུན་མཇུག་ལ་ཅི་རིགས་པར་བཟླ་བ་ཡིན་ནོ་ཞེས་གསུངས་སོ། །

བཞི་པ་ནི་བརྟག་གཉིས་ལས། འཁོར་ལོའི་བདག་པོའི་བཟླས་པ་འབུམ། །
དཀྱིལ་འཁོར་ཅན་གྱི་དེ་བཞིན་ཁྲི། །
ཞེས་གསུངས་ཤིང་། དེ་ཉིད་དུས་བཞིའི་བྱེ་བྲག་གིས་བཞིར་འགྱུར་བ་སྟེ། སྡོམ་འབྱུང་ལེའུ་བཅུ་གཅིག་པ་ལས། རྫོགས་ལྡན་དུས་སུ་གཅིག་བཟླས་ཏེ། །
གསུམ་ལྡན་དུས་སུ་ཉིས་འགྱུར་བཟླ། །
གཉིས་ལྡན་དུས་སུ་སུམ་འགྱུར་བཤད། །
རྩོད་དུས་བཞི་འགྱུར་དུ་ནི་བཟླ། །
ཞེས་སོ། །
དབང་བསྐུར་གྱི་དུས་ཀྱི་བསྙེན་པའི་སྔགས་དང་། གྲངས་ནི་ནག་པོ་སྤྱོད་པ་བས། དཔའ་བོའི་སྙིང་པོའི་གསང་སྔགས་ནི། །
ཁྲི་ཕྲག་གསུམ་དུ་བཟླས་བརྗོད་བྱ། །
དཔའ་བོ་རྣལ་འབྱོར་མ་འཁོར་ལོའི། །
ཁྲི་ཕྲག་གཉིས་ནི་བསྙེན་པར་བྱ། །
ཀ་ཁྭའི་གདོང་སོགས་བརྒྱད་པོ་དང་། །
སྙིང་པོའི་རྣལ་འབྱོར་མ་བཞི་ནི། །
སྟོང་ཕྲག་ལྔ་དང་ལྔ་བརྒྱ་ནི། །
སྔོན་དུ་བསྙེན་པས་འགྲུབ་པར་འགྱུར། །
ཞེས་གསུངས་སོ། །
ལྔ་པ་ནི་ལས་བཞིའི་ཕྲེང་བ་རྒྱས་པར་སྡོམ་འབྱུང་དུ་ཤེས་པར་བྱས་ལ། ཁྱད་པར་དུ་བདེ་མཆོག་གི་སྐབས་འདིར། མིའི་རུས་པའི་ཕྲེང་བ་བསྔགས་ཏེ་མངོན་བརྗོད་ལེའུ་ལྔ་པ་ལས། དུང་ཆེན་ཕྲེང་བ་བླངས་ནས་ནི། །
སྡོམ་པ་མཆོག་གིས་བཟླས་པ་བྱ། །
ཞེས་སོ། །
དྲུག་པ་ལ་ལྔ་སྟེ། འགྲོ་བ་དག་པ་དང་། རྡོ་རྗེའི་བཟླས་པ་དང་། འགོག་པའི་བཟླས་པ་དང་། ཁྲོ་བོའི་བཟླས་པ་དང་། མདོ་ལིའི་བཟླས་པའོ། །
དང་པོ་ནི་ཐུགས་ཀའི་ཧཱུྃ་གི་འོད་ཟེར་གྱིས་ས་གསུམ་གྱི་འགྲོ་བ་ལྷར་བྱས་ནས་འོད་སླར་ཧཱུྃ་ལ་བསྡུ་བའོ། །
གཉིས་པ་ནི་ཧཱུྃ་ལས་སྔགས་ཕྲེང་རྩོལ་བའི་རླུང་ཧཱུྃ་དང་འགྲོགས་ཏེ། སྣ་གཡས་ནས་འཐོན་ནས། འགྲོ་བ་ལྷར་བྱས་པའི་སྣ་གཡོན་ནས་སྲོག་གིས་རླུང་ཨོཾ་དང་འགྲོགས་ཏེ་ཐུགས་ཀར་སླེབ་པ་ནི་གནས་པ། དེ་མ་ཐག་ཏུ་དེ་དག་གི་སྣ་གཡས་ནས་རྩོལ་བའི་རླུང་ཧཱུྃ་དང་ལྷན་ཅིག་ཏུ་འཐོན། སླར་བདག་གི་སྲོག་གི་རླུང་ཨོཾ་དང་འགྲོགས་ནས་ཐུགས་ཀའི་ཧཱུྃ་ལ་ཐིམ་སྟེ་གནས་པ་ནི་ཨཱཿའོ། །
དེ་སྐད་དུ་མངོན་བརྗོད་ལེའུ་བཅུ་གསུམ་པ་ལས། སྲོག་དང་རྩོལ་བ་ལེགས་བསྡམས་ནས། །
ཨོཾ་ཨཱཿཧཱུྃ་གསུམ་བརྗོད་བྱ་ཞིང་། །
ས་གསུམ་རྒྱུ་དང་མི་རྒྱུ་བ། །
སྐུ་གསུང་ཐུགས་ལ་གནས་པར་བྱ། །
ཞེས་སོ། །
གསུམ་པ་ནི། རྣམ་རྟོག་བཀག་ལ་ཡིད་ཀྱིས་བཟླས་པ་བྱ་སྟེ། མངོན་བརྗོད་ལེའུ་སོ་གསུམ་པ་ལས། འགོག་པ་ཁྲོ་བོ་རྣམ་པར་བསྒོམ། །
ཞེས་སོ། །
བཞི་པ་ནི་སྣོད་མ་ཡིན་པའི་སྐྱེ་བོ་མེད་པའི་ས་དང་། བྱིང་བ་གསེང་བ་དང་། གདོན་གྱི་བར་གཅོད་བཟློག་པའི་ཕྱིར། ལེའུ་དེ་ཉིད་ལས། ཡེ་ཤེས་ཁྲོ་བོ་ལྷན་ཅིག་ཏུ། །
སྤྲིན་གྱི་འབྲུག་སྒྲ་ལྟ་བུར་བཟླ། །
ཞེས་སོ། །
ལྔ་པ་ནི་ཡབ་ཀྱི་ཞལ་ནས་སྔགས་ཕྲེང་འཐོན་ནས་ཡུམ་གྱི་ཞལ་དུ་ཞུགས་ཏེ། སྐུའི་དབྱིབས་བརྒྱུད་པར་བསམ་ཞིང་བཟླས་ཏེ། དེ་སྐད་དུ་མངོན་བརྗོད་ལེའུ་ཉེར་བཞི་པ་ལས། གཉིས་མེད་འཁྱུད་པའི་སྦྱོར་བ་ཡིས། །
གསང་སྔགས་བཟླས་ན་དངོས་གྲུབ་འགྱུར། །
ཞེས་སོ། །
དེ་ལྟར་ན་གང་གིས་སྔགས་གང་ཟློས་ཀྱང་སྣོད་མ་ཡིན་པའི་སྐྱེ་བོ་ཡོད་སར་ཤིབ་བུར་བཟླས་ཏེ། གལ་ཏེ་ཐོས་པར་གྱུར་ན་རྩ་རྒྱུད་ལེའུ་སོ་བརྒྱད་པ་ལས། སྔགས་རྣམས་བག་མེད་པས་འདོན་ན། །
དེ་ལ་ང་ནི་མི་བལྟ་སྟེ། །
མཁའ་འགྲོ་སྟོང་ཕྲག་དུ་མ་ཡིས། །
ངན་པའི་བདག་ཉིད་ཅན་དེ་ཟ། །
ཞེས་སོ། །
བདུན་པ་ནི་མངོན་བརྗོད་སོ་གཉིས་པ་ལས། སྔགས་པས་འདི་དག་བཟླས་ན་ནི། །
མཁའ་འགྲོ་མ་ཡི་དྲྭ་བ་ཡི། །
སྡོམ་པའི་དངོས་གྲུབ་ཐོབ་པ་སྟེ། །

ཟླ་བ་དྲུག་གིས་དེ་དབང་འགྱུར། །
ཞེས་སོ། །
དེ་དག་གིས་ནི་མཉམ་པར་བཞག་པའི་རྣལ་འབྱོར་བསྐྱེད་པའི་རིམ་པ་བསྟན་ཟིན་ནས། གཉིས་པ་རྫོགས་པའི་རིམ་པ་ནི། ཉིན་མོའི་ཐུན་གསུམ་གྱི་སྐབས་སུ་བར་འདིར་རྫོགས་པའི་རིམ་པ་བསྒོམ་པར་བྱ་བ་ཡིན་ལ། གཞུང་ལས་ནི་འོག་ཏུ་འབྱུང་སྟེ། ཨཱ་ལི་ཀཱ་ལི་མདུན་བསམས་ནས། །
ཞེས་པ་ནས། དེ་ལས་གཟུངས་ནི་འཐོབ་པར་འགྱུར། །
ཞེས་པའི་བར་རོ། །
འདི་ཉིད་ཀུན་སྤྱོད་ལེའུ་བཅུ་གཉིས་པ་ལས། ཨཱ་ལི་ཀཱ་ལི་མདུན་བསམས་ཏེ། །
རྣལ་འབྱོར་ཆེན་པོ་རྣམ་གནས་ལ། །
ཟླ་བའི་དཀྱིལ་འཁོར་ལེགས་རྫོགས་པ། །
ལྟེ་བའི་རྩ་བ་ལ་གནས་བསྒོམ། །
དེ་ཡི་དབུས་གནས་བསམ་པ་ནི། །
དམ་པའི་གནས་མཆོག་ཡི་གེ་སྟེ། །
སྐུ་གསུང་ཐུགས་ཀྱི་རྡོ་རྗེ་ཅན། །
ལྷ་ཡི་སྐུ་ནི་བསྒོམ་པར་བྱ། །
དེ་ནི་གཟུགས་ལས་འདས་པ་སྟེ། །
དངོས་པོ་མེད་པའི་སེམས་ཉིད་ཡིན། །
བསམ་མི་ཁྱབ་པ་ཉིད་བསམ་སྟེ། །
བསམ་དེའང་མཚན་མར་བརྟག་མི་བྱ། །
ཡང་ན་བདག་ཉིད་སེམས་བསམ་པ། །
དེ་ལས་གཟུངས་ནི་ཐོབ་པར་འགྱུར། །
ཞེས་གསུངས་ཏེ། །
འདི་དག་གི་དོན་རྗེ་བཙུན་གྱིས། འདི་ལ་དོན་གསུམ་སྟེ། རྡོ་རྗེ་སེམས་དཔའ་བསྡུ་བ་དང་། ཡི་གེ་བསྡུ་བ་དང་། ཐིག་ལེ་བསྡུ་བའོ། །
དང་པོ་ནི་རྩ་བའི་དཔེ་ལྔ་དང་། ཡན་ལག་གི་དཔེ་དུ་མས་མཚོན་པ་སྟེ། དེའང་བསྐྱེད་པའི་རིམ་པའི་ཐུན་གྱི་མཇུག་ཏུ། བཅོམ་ལྡན་འདས་ཀྱི་ལྟེ་བར་པདྨ་འདབ་མ་བརྒྱད་པ་ལ་ལྟེ་བར་ཟླ་བས་བརྒྱན་པར་བསྒོམ། དེར་ཧཱུྃ་ལས་བཅོམ་ལྡན་འདས་རྡོ་རྗེ་སེམས་དཔའ་སྐུ་མདོག་དཀར་པོ་རྡོ་རྗེ་དྲིལ་བུ་འཛིན་པ། ཡུམ་རྡོ་རྗེ་སྙེམས་མ་གྲི་གུག་དང་ཐོད་པ་འཛིན་པས་ཡབ་ལ་འཁྱུད་པའི་ཚུལ་དུ་བཞུགས་པ། གཉིས་ཀའང་རུས་པའི་རྒྱན་ཆ་ལྔ་ཡིས་བརྒྱན་པའི་ཐུགས་ཀར་ཟླ་བའི་སྟེང་དུ་ཡི་གེ་ཧཱུྃ་བསྒོམ། ཧཱུྃ་དེ་ལས་འོད་ཟེར་འཕྲོས་པས་རྡོ་རྗེ་སེམས་དཔའ་ཡབ་ཡུམ་དང་། ཕྱིའི་ཧེ་རུ་ཀ་ཡབ་ཡུམ་ནས་འཁོར་ལོ་ནང་མ་ནས་ཕར་རིམ་གྱིས་རིམ་གྱིས་ཇེ་གསལ་ཇེ་གསལ་ཁམས་གསུམ་སྣོད་བཅུད་ཐམས་ཅད་གསལ་བར་བྱས་ལ། དེའི་སྟོབས་ཀྱིས་ཐམས་ཅད་ཕྲིག་ཕྲིག་གཡོ་བར་བསམ་སྟེ། དེ་ནི་རྡོ་ཁབ་ལེན་གྱིས་ལྕགས་གཡོ་བ་ཞེས་བྱ་བའི་དཔེ་དང་པོ་ཡིན་ནོ། །
དེ་ནས་ཁམས་གསུམ་སྣོད་བཅུད་ཐམས་ཅད་སྲུང་བའི་འཁོར་ལོ་ལ་བསྡུ། དེ་བཞིན་དུ་སྲུང་བའི་འཁོར་ལོ་དུར་ཁྲོད་བརྒྱད་ལ། དུར་ཁྲོད་བརྒྱད་གཞལ་ཡས་ཁང་ལ། གཞལ་ཡས་ཁང་དམ་ཚིག་གི་འཁོར་ལོ་ལ། དེ་སྐུའི་འཁོར་ལོ་ལ། དེ་གསུང་གི་འཁོར་ལོ་ལ། དེ་ཐུགས་ཀྱི་འཁོར་ལོ་ལ། དེ་སྙིང་པོའི་རྣལ་འབྱོར་མ་བཞི་ལ། དེ་བཅོམ་ལྡན་འདས་ཀྱི་ཞལ་བཞི་ལ་བསྡུ་སྟེ་དཔེ་གཉིས་པ་ལྕི་བས་དངུལ་ཆུ་སྡུད་པ་ཞེས་བྱ་བ་ཡིན་ནོ། །
འབྲིང་བསྡུས་གཉིས་ལ་ཕྱིའི་དཀྱིལ་འཁོར་མེད་པས་ཁམས་གསུམ་ལུས་ལ་བསྡུ་བ་ཉིད་དཔེ་གཉིས་པ་ཡིན་ནོ། །
དེ་ནས་བཅོམ་ལྡན་འདས་ཞལ་བཞི་ཕྱག་བཅུ་གཉིས་པ་ནི་ཞལ་གཅིག་ཕྱག་གཉིས་པར་བསྡུ་སྟེ། དཔེ་གསུམ་པ་རུས་སྦལ་ཡན་ལག་འཁུམས་པ་ཞེས་བྱ་བ་ཡིན་ནོ། །
དེ་ནས་བདག་ཕྱིའི་ཧེ་རུ་ཀ་ཡུམ་ཡབ་ལ་བསྡུ། ཡབ་ལྟེ་བའི་རྡོ་རྗེ་སེམས་དཔའ་ཡབ་ཡུམ་ལ་བསྡུ། རྡོ་རྗེ་སྙེམས་མའང་ཡབ་ལ། ཡབ་ཧཱུྃ་ལ། ཧཱུྃ་གི་གདན་ཟླ་བ་ལ། དེ་ཞབས་ཀྱུ་ལ། ཞབས་ཀྱུ་ཁོག་པ་ལ། ཁོག་པ་མགོ་བོ་ལ། མགོ་བོ་ཟླ་ཚེས་ལ། ཟླ་ཚེས་ཐིག་ལེ་ལ་བསྡུ་སྟེ། དེ་ནི་དཔེ་བཞི་པ་སྐར་མདའ་གཅིག་ལ་གཅིག་ཐིམ་པ་ཞེས་བྱ་བ་ཡིན་ནོ། །
དེ་ནས་ཐིག་ལེ་དེའང་ཇེ་ཕྲ་ཇེ་ཕྲ་མི་དམིགས་པ་བསམ་གྱིས་མི་ཁྱབ་པའི་ངང་ལ་གཞག་པར་བྱ་སྟེ། དེ་ནི་རྩ་བའི་དཔེ་ལྔ་པ་ལན་ཚཱ་ཆུ་ལ་ཐིམ་པ་ཞེས་བྱ་བ་ཡིན་ནོ། །

དེ་ནས་ཡན་ལག་གི་དཔེ་ནི་ངོ་བོ་ཉིད་ཀྱི་སྟེང་དུ་དབབ་སྟེ་གོང་གི་སྤྲོས་པ་རྣམས་ནི་ཆ་ལུགས་སམ། འོད་ཟེར་རམ། མཚོ་དང་རླབས་ཞེས་བྱ་བ་ཡིན་ལ། བསམ་གྱིས་མི་ཁྱབ་པའི་ངོ་བོ་འདི་ནི་གར་མཁན་དངོས་སམ། ཉི་མའམ་རྒྱ་མཚོ་ཉིད་དང་འདྲ་བ་ཡིན་པས་ན། གར་མཁན་དང་། ཆ་ལུགས་དང་། ཉི་མ་དང་། འོད་ཟེར་དང་། མཚོ་དང་། རླབས་དང་། ངོ་བོ་ཉིད་ཀྱི་སྟེང་དུ་ནི་ཆུ་ལ་ཆུ་བཞག་པའམ། མར་ལ་མར་བཞག་པ་སྟེ་ཡན་ལག་གི་དཔེ་ལྔས་མཚོན་པ་ཡིན་ནོ། །
དེའི་ངང་ལ་བློ་ཇི་ཙམ་གནས་པ་ཅིག་བཞག་ལ། ལྡང་བར་འདོད་ན་གོང་དུ་བསྟན་པའི་ལྡང་བའི་རྣལ་འབྱོར་བྱིན་རླབས་གསུམ་དང་ལྡན་པའི་ཧེ་རུ་ཀར་ལངས་ཏེ། ཐུན་བཞི་ཀ་ལ་གཏོར་མ་ཡོད་ན་སྐབས་འདིར་བཏང་སྟེ་དག་པ་རྗེས་སུ་དྲན་པ་བྱ། གཏོར་མ་མེད་ན་ལངས་པའི་རྗེས་ཁོ་ན་ལ་དག་པ་རྗེས་དྲན་བྱ་བ་ཡིན་ནོ། །
རྡོ་རྗེ་སེམས་དཔའ་བསྡུ་བ་ཞེས་བྱ་བའི་རིམ་པ་འདི་ནི་བསྐྱེད་པའི་རིམ་པའི་རྗེས་ལ་ཅིས་ཀྱང་བསྒོམ་པ་ཡིན་ནོ། །
རྡོ་རྗེ་སེམས་དཔའ་བསྡུ་བའོ། །
ཡི་གེ་བསྡུ་བ་དང་ཐིག་ལེ་བསྡུ་བ་འདི་གཉིས་ནི་བསྐྱེད་རིམ་གྱི་རྗེས་ལ་ཅིས་ཀྱང་འབྱུང་བའི་རྫོགས་རིམ་ནི་མ་ཡིན་ཏེ། རྣལ་འབྱོར་པ་བསྐྱེད་རིམ་ལ་བརྟན་པའམ། ཡང་ན་ལས་དང་པོ་པ་ཉིད་ནས་ཀྱང་རུང་སྟེ། རླུང་དང་། སེམས་ཀྱི་དམིགས་པ་ལ་བརྟེན་ནས་ཏིང་ངེ་འཛིན་གྱི་ཡེ་ཤེས་མྱུར་དུ་ཚོལ་བར་འདོད་པའི་རྟེན་འབྲེལ་ཡིན་པས་བསྐྱེད་པའི་རིམ་པ་རྒྱས་པར་བསྒོམས་པའི་རྗེས་སམ། འདི་ཉིད་གཙོ་བོར་བྱེད་པའི་དུས་སུ་སྐད་ཅིག་གིས་ཧེ་རུ་ཀ་ཡབ་ཡུམ་དུ་དྲན་པར་བྱས་པའི་ལྟེ་བར་པདྨ་འདབ་མ་བཞི་པའི་ཤར་དུ་ས་རླུང་གི་རང་བཞིན་ལ་སེར་པོ། གཡོན་དུ་ཆུ་རླུང་གི་རང་བཞིན་ཝ་དཀར་པོ། རྒྱབ་ཏུ་མེ་རླུང་གི་རང་བཞིན་ར་དམར་པོ། གཡས་སུ་རླུང་གི་རླུང་གི་རང་བཞིན་ཡ་ལྗང་གུ། དབུས་སུ་ནམ་མཁའི་རླུང་གི་རང་བཞིན་ཐིག་ལེ་ཁ་དོག་སྔོན་པོ་གཅིག་བསམས་ལ། རིམ་གྱིས་བློ་སྦྱང་བའི་ཕྱིར་དབུགས་ཕྱིར་རྒྱུ་བའི་དུས་སུ་མདུན་གྱི་ལ་སེར་པོ་ལས་འོད་ཟེར་ཁ་དོག་སེར་པོ་སྦོམ་ཕྲ་སྐུད་པ་འབྲིང་པོ་ཙམ་ལངས་ཏེ་གྱེན་དུ་ཕྱུང་ནས། སྣ་སྒོ་གཡོན་པ་ནས་བྱུང་སྟེ། མདུན་དུ་སོར་བཅུ་དྲུག་ཙམ་གྱི་ཚད་དུ་བྱུང་བར་བསམ། རླུང་ནང་དུ་འཇུག་པ་དང་བསྟུན་ལ་འོད་ཟེར་དེ་ནང་དུ་ལྡོག་སྟེ། ལ་སེར་པོ་དེ་ལ་བསྟིམས་ལ་ཡིད་ཀྱིས་ལ་སེར་པོ་དེ་ལ་བལྟ་ཞིང་རླུང་ཁ་སྦྱར་གྱི་དམིགས་པ་བྱའོ། །
དེས་དུ་བ་ལྟ་བུའི་རྟགས་མཐོང་བ་དེའི་ཚེ་ས་རླུང་དབང་དུ་གྱུར་པའི་རྟགས་ཡིན་པས་ལ་སེར་པོ་དེ་གཡོན་གྱི་ཝ་དཀར་པོ་ལ་བསྟིམ། ཝ་དཀར་པོ་ལས་འོད་ཟེར་དཀར་པོ་སྣ་བུག་གཡོན་པ་ནས་འབྱུང་བ་དང་། འཇུག་པ་དང་རླུང་གི་རྣལ་འབྱོར་དང་བཅས་པ་སྔ་མ་བཞིན་བསྒོམས་པས་སྨིག་རྒྱུ་ལྟ་བུ་མཐོང་བ་དེའི་ཚེ་ཆུ་རླུང་དབང་དུ་འདུས་པས་ཝ་དཀར་པོ་དེ་རྒྱབ་ཀྱི་ར་དམར་པོ་ལ་བསྟིམ། ར་དམར་པོ་ལས་འོད་ཟེར་དམར་པོ་སྣ་གཡོན་ནས་འབྱུང་བ་དང་འཇུག་པ་དང་རླུང་གི་རྣལ་འབྱོར་སྔ་མ་བཞིན་དུ་བསྒོམས་པས། སྲིན་བུ་མེ་ཁྱེར་ལྟ་བུའི་རྟགས་མཐོང་བ་དེའི་ཚེ་མེ་རླུང་དབང་དུ་འདུས་པ་ཡིན་པས་ར་དམར་པོ་དེ་གཡས་ཀྱི་ཡ་ལྗང་གུ་ལ་བསྟིམས་ལ་གཞག ཡ་དེ་ལས་འོད་ཟེར་ལྗང་གུ་སྣ་གཡོན་ནས་འབྱུང་བ་དང་། འཇུག་པ་དང་། རླུང་གི་རྣལ་འབྱོར་སྔ་མ་བཞིན་དུ་བསྒོམས་པས་མར་མེ་འབར་བ་ལྟ་བུའི་རྟགས་མཐོང་བ་དེའི་ཚེ་རླུང་གི་རླུང་དབང་དུ་འདུས་པའི་རྟགས་ཡིན་པས་ཡི་གེ་ཡ་ལྗང་གུ་དེ་དབུས་ཀྱི་ཐིག་ལེ་སྔོན་པོ་ལ་བསྟིམས་ལ་གཞག དེ་ནས་ཐིག་ལེ་སྔོན་པོ་ལས་འོད་ཟེར་འབྱུང་འཇུག་མེད་པར་ཐིག་ལེ་ལ་ཡིད་ཀྱིས་བལྟ་ཞིང་རླུང་ཁ་སྦྱར་གྱི་རྣལ་འབྱོར་བསྒོམས་པས། ནམ་མཁའ་སྤྲིན་མེད་ལྟ་བུ་མཐོང་བ་དེའི་ཚེ་ནམ་མཁའི་རླུང་དབང་དུ་འདུས་པ་ཡིན་པས་འདིའི་མཇུག་ཏུ་མཐོང་བའི་ལམ་གྱི་ཡེ་ཤེས་སྐྱེ་ཞེས་གསུང་ངོ་། །

ཡི་གེ་བསྡུ་བའོ། །
ཐིག་ལེ་བསྡུ་བ་ནི་ཡི་གེ་རྣམས་ཀྱི་ཤུལ་དུ་ཐིག་ལེར་བསྒོམ་པ་སྟེ། ཤར་དུ་ཐིག་ལེ་སེར་པོ། གཡོན་དུ་དཀར་པོ། རྒྱབ་ཏུ་དམར་པོ། གཡས་སུ་ལྗང་གུ་རྣམས་བསྒོམས་ལ། འོད་ཟེར་གྱི་སྐུད་པའི་འབྱུང་འཇུག་དང་རླུང་དང་རླུང་གི་རྣལ་འབྱོར་ལ་སོགས་པ་སྔ་མའི་ཚུལ་དུ་བསྒོམས་པས་མཐར་ཕྱིན་པའི་ཚད་སྔ་མ་བཞིན་དུ་འབྱུང་བར་འགྱུར་རོ། །
དེས་ན་འདི་གཉིས་ཀྱང་རྣལ་འབྱོར་པ་རང་གི་བློ་ལ་གང་བདེ་བ་བསྒོམ་པ་ཡིན་ལ། གཅིག་གི་རྗེས་ལ་གཅིག་བསྒོམ་པ་ནི་མ་ཡིན་ནོ། །
རྫོགས་པའི་རིམ་པ་བསྟན་ཟིན་ཏེ་རིམ་པ་གཉིས་ཀྱི་སྔོན་པར་རྟོགས་པ་གཙོ་བོ་རྣམས་བསྟན་ཟིན་ཏོ་ཞེས་གསུངས་སོ། །
གཉིས་པ་དག་པ་རྗེས་སུ་དྲན་པ་ནི། སློབ་དཔོན་གྱི་གཞུང་ལས། སོ་དང་སེན་མོ་དག་ལ་ནི་ཁཎྜ་ཀ་པཱ་ལིའོ་ཞེས་པ་ནས། དཔའ་བོ་སེང་གེ་བཞིན་དུ་སྤྱོད། །
ཅེས་པའི་བར་གསུངས་ཏེ། འདིའང་ཀུན་སྤྱོད་ཀྱི་ལེའུ་བཅོ་ལྔ་པ་ལས། རྩ་བའི་སྔགས་ཀྱི་དཔའ་བོ་གང་། །
ཚངས་པའི་སྐུད་པ་ལ་སོགས་བརྟག །ལྷ་ཡི་སྙིང་པོའི་གསང་སྔགས་ཀྱི། །
བརྒྱ་ཕྱེད་ཕྲེང་བས་བརྒྱན་པ་ཡིན། །
དཔའ་བོའི་གོ་ཆ་དྲུག་གི་ནི། །
རྒྱ་འདིས་ལུས་ནི་མཛེས་པ་ཡིན། །
རྡོ་རྗེ་ཕག་མོ་སོགས་སྔགས་གང་། །
མགུལ་ཆུས་རྐེ་ལ་མཛེས་པ་ཡིན། །
སངས་རྒྱས་ཀུན་གྱི་མཁའ་འགྲོ་མ། །
པགས་པའི་གོས་ནི་འཛིན་པའི་མཆོག །ཁ་ཊྭཱཾ་ག་ནི་ལྷ་ཡི་སྐུ།
 །ཤེས་རབ་ཌཱ་མ་རུ་རུ་བརྟག །ཐོད་པའི་དུམ་བུ་ལ་སོགས་ཀུན། །
ལུས་ཀྱི་ཁམས་ལ་རྣམ་པར་བརྟག །ཡི་གེ་བདུན་ནི་གསང་སྔགས་ཀྱི། །
རྣ་ཆས་སྙན་ནི་མཛེས་པ་ཡིན། །
རྣལ་འབྱོར་མ་དྲུག་གསང་སྔགས་གང་། །
སྐེ་རགས་བྱས་པ་བརྒྱན་པ་ཡིན། །
འཁོར་ལོ་ཀུན་གྱི་རྣལ་འབྱོར་མའི། །
སྔགས་ནི་ལག་པའི་ཐོད་པ་ཡིན། །
རྣམ་པར་སྣང་མཛད་ཡུམ་སྔགས་གང་། །
ཐོད་པ་མགོ་བོ་བརྒྱན་པ་ཡིན། །
དེ་ལྟར་བདག་ཉིད་རྣམ་གནས་ནས། །
ཚམ་རྔམ་སྔགས་ཀྱིས་ལེགས་པར་བསྲུང་། །
རྟག་ཏུ་ཚངས་པར་སྤྱོད་འགྱུར་བ། །
རྐང་པ་བརྒྱད་པའི་སྔགས་ཀྱིས་མཆོད། །
ཉིན་མོ་བཅོམ་ལྡན་དཔའ་བོ་སྟེ། །
མཚན་མོ་བཅོམ་ལྡན་མ་བརྟག་བྱ། །
མི་བྱ་ཅི་ཡང་ཡོད་མིན་ཏེ། །
རྟག་ཏུ་མི་བསམ་ཡོད་མ་ཡིན། །
མི་བཟའ་ཅི་ཡང་ཡོད་མིན་ལ། །
དགེ་དང་མི་དགེ་མི་སྨྲ་མེད། །
བདག་ཉིད་ཇི་བཞིན་འགྲོ་ཇི་བཞིན། །
བདག་ཅི་འདྲ་བ་གཞན་དེ་བཞིན། །
དེ་ལྟར་རྣམ་བསམ་རྣལ་འབྱོར་བདག །འཇིགས་པ་ཐམས་ཅད་ཡོངས་སྤངས་ཏེ། །
དཔའ་བོ་སེང་གེ་བཞིན་དུ་སྤྱོད། །
བསམ་པ་ཐམས་ཅད་རྫོགས་བྱེད་ཡིན། །
ཞེས་པས་བསྟན་ཏེ། འདི་དག་གི་དོན་རྗེ་བཙུན་གྱིས། དེ་ཡང་གཏོར་མའི་རྗེས་ལ་འབྱུང་ན་ནི་རྗེས་སྤྱོད་ཀྱི་རྣལ་འབྱོར་དུ་ཡང་འགྲོ་ལ། རིམ་པ་གཉིས་ཁོ་ནའི་རྗེས་ལ་འབྱུང་ན་ནི་སྟན་གཅིག་གི་སྟེང་དུ་བརྗོད་པ་ཡིན་པའི་ཕྱིར་མཉམ་གཞག་གི་ཁོངས་སུ་འདུས་པ་ཡིན་ནོ། །
དེ་ཡང་ལག་ཏུ་ལེན་པར་འདོད་ན། གཏོར་མ་གཏང་བའམ། མ་བཏང་ཡང་རུང་སྟེ། མཉམ་གཞག་བསྒོམ་པའི་སྟན་དེ་ལས་མ་ལངས་པར་ལུས་ཀྱི་ཌཱ་མ་རུའི་སྒྲ་དང་བཅས་པའམ། མེད་ཀྱང་བཏུབ་སྟེ། ངག་ཏུ་འོག་ནས་འབྱུང་བ་རྣམས་གསལ་བར་བརྗོད་ཅིང་། སེམས་ཀྱིས་མ་དག་པའི་ཁམས་དང་། རྒྱན་ཆ་ལ་སོགས་པ་དེ་དང་དེ་དག་དག་པའི་ལྷ་དང་། སྔགས་དེ་དང་དེའི་ངོ་བོ་ཡིན་ནོ་སྙམ་དུ་མོས་པ་བྱ་བ་ཡིན་གྱི་ལྷ་དང་སྔགས་ཀྱི་རྣམ་པར་བསྒོམ་ནི་མི་དགོས་སོ། །
ཞེས་གསུངས་ཏེ། ཇི་ལྟར་བརྗོད་པའི་ཚུལ་ནི་མངོན་པར་རྟོགས་པར་བསྟན་ཟིན་ཏོ། །

འོག་གི་ཁ་ཊྭཱཾ་ག་ནི་ལྷ་ཡི་སྐུ།
 །ཞེས་སོགས་ཚིགས་བཅད་གཅིག་ནི་སྤྱོད་ལམ་གྱི་རྣལ་འབྱོར་དང་། སྤྲུལ་པ་ལས་བྱུང་དཔའ་བོ་རྣམས། །
ཞེས་པ་ནས། ཀ་ནི་གང་དུའང་མི་གནས་པའོ། །
ཞེས་པའི་བར་ནི་དེ་དག་གི་རྒྱུ་མཚན་སྟོན་པར་འགྲེལ་པས་བཤད་དོ། །
གསུམ་པ་གཏོར་མའི་རྣལ་འབྱོར་ནི། གཞུང་ལས་རྡོ་རྗེ་ཐལ་མོ་ཁ་གྱེན་དུ་ཕྱེ་ལ་ཞེས་པ་ནས། ས་ཧ་ཡི་ཀ་བྷ་ཝནྟུ་ཧཱུྃ་ཕཊ། ཅེས་པའི་བར་འདས་པའི་གཏོར་སྔགས་དང་། དེ་ཉིད་ལན་ལྔ་བརྗོད་པས་འབུལ་ཚུལ་དང་། འཇིག་རྟེན་པའི་གཏོར་སྔགས་ཙམ་ཞིག་གསུངས་ལ། དེ་ཉིད་ཀུན་སྤྱོད་ཀྱི་ལེའུ་བཅུ་པ་ལས་ཀྱང་གསུངས་སོ། །
འདི་དག་གི་དོན་ལ་ལྔ་སྟེ། གཏོར་མ་གཏང་བ་དང་། ཡོ་བྱད་དང་། ཆོ་ག་དང་། གཏོང་ཚུལ་དང་། དགོས་པའོ། །
དང་པོ་ལ་གཉིས་ལས། རྒྱུན་གྱི་དུས་ནི་མངོན་བརྗོད་ལས། ཆོ་ག་འདི་ཡི་རིམ་པ་ཡིས། །
ཐུན་མཚམས་བཞི་རུ་སྦྱིན་པར་བྱ། །
ཞེས་གསུངས་སོ། །
གཉིས་པ་ཁྱད་པར་གྱི་དུས་ནི་ཀུན་སྤྱོད་ལེའུ་བཅུ་པ་ལས། ཟླ་བ་མར་ངོའི་ཚེས་བཅུ་དང་། །
ཟླ་བ་ཡར་ངོའི་དེ་ཉིད་ལ། །
ཞེས་དང་། དགུན་ཟླ་འབྲིང་པོ་ལ་སོགས་པའི། །
ཚེས་བཅུ་ལ་ནི་དད་པས་མཆོད། །
ཅེས་གསུངས་པ་ལྟར་རོ། །
གཉིས་པ་ཡོ་བྱད་ནི་ལེའུ་དེ་ཉིད་ལས། མྱུར་དུ་འབད་པས་ཤ་དང་ཆང་དག་གིས། །
རྡོ་རྗེ་ལྷ་མོ་རབ་ཏུ་མཆོད་པར་བྱ། །
ཞེས་དང་། འགྱུར་ཁ་ཅིག་ལས། འབད་པས་དཔའ་བོ་ཆང་སོགས་དང་། །
རྡོ་རྗེ་ལྷ་མོ་རབ་མཆོད་ཅིང་། །
ཞེས་གསུངས་པ་ལྟར་རོ། །
གསུམ་པ་ཆོ་ག་ལ་མདུན་བསྐྱེད་དང་མ་འབྲེལ་བའི་འདས་པ་དང་། འཇིག་རྟེན་པའི་གཏོར་མ་གཉིས་ཀ་ཡང་མངོན་པར་རྟོགས་པར་བསྟན་ཟིན་ཅིང་། མདུན་བསྐྱེད་དང་འབྲེལ་ན་གནས་སྐབས་དེར་རང་གི་སྙིང་གའི་ས་བོན་ལས་འོད་ཟེར་འཕྲོས་ཏེ། དུར་ཁྲོད་ཆེན་པོ་བརྒྱད་ལ་ཕོག་པས། དཀྱིལ་འཁོར་གྱི་འཁོར་ལོ་ཆ་བརྒྱད་དུ་གྱུར་པར་བསམས་ལ། ཡེ་ཤེས་ཀྱི་འཁོར་ལོ་ཆ་བརྒྱད་སྤྱན་དྲངས་ནས་བསྟིམས་ལ་ཆོ་ག་གཞན་ཐམས་ཅད་ནི་འདྲ་བ་ཉིད་དོ། །
བཞི་པ་གཏོང་ཚུལ་ནི་ལེའུ་དེ་ཉིད་ལས། ལྷོ་ཕྱོགས་ཁ་བལྟས་རྣལ་འབྱོར་པས། །
གནས་ནི་མཐོན་པོར་རབ་ཏུ་མཆོད། །
མཚན་མོ་སྐྲ་ནི་གྲོལ་གྱུར་པས། །
བརྟུལ་ཞུགས་གོས་མེད་གཏོར་མ་སྤྱིན། །
ཞེས་གསུངས་པ་ལྟར་རོ། །
ལྔ་པ་དགོས་པ་ནི་ལེའུ་དེ་ཉིད་ལས། དེ་ཡི་ལག་ཏུ་འོངས་པའི་དཔལ། །
གང་གིས་ཀྱང་ནི་གཞོམ་མི་ནུས། །
དེ་ནི་སྐྱེ་བོ་དད་ལྡན་རྣམས་ཀྱིས་མཆོད། །
ཧེ་རུ་ཀ་དཔལ་མངོན་པར་རྒྱས་གྱུར་ནས། །
ཀུན་ཏུ་དགྱེས་པས་མཆོག་ནི་གསོལ་འགྱུར་ཏེ། །
གང་ཕྱིར་མཆོག་ནི་དེ་ཡི་ལག་ན་གནས། །
ཞེས་གསུངས་སོ། །
དེ་ལྟར་གཏོར་མ་བཏང་ནས། འཇིག་རྟེན་དང་འཇིག་རྟེན་ལས་འདས་པའི་གཏོར་མགྲོན་རྣམས་རང་བཞིན་གྱི་གནས་སུ་གཤེགས་སུ་གསོལ། མདུན་དུ་སྤྲུལ་པ་རྣམས་བདག་གི་ལུས་ལ་བསྡུ་བར་བྱའོ། །
ཡང་ན་གཏོར་མ་ཕྱི་རོལ་དུ་གཏོང་བའི་ཚེ་གོང་གི་ཕྲིན་ལས་བཅོལ་བའི་ཚིགས་སུ་བཅད་པ་རྣམས་བརྗོད་ཅིང་བཏང་ལ་ལོག་ནས་བཟོད་པར་གསོལ་བ་དང་སྤྲུལ་པ་བདག་གི་ལུས་ལ་བསྡུ་བར་བྱ་སྟེ། དེ་ལྟར་ནའང་འགལ་བ་མེད་དོ། །
དེ་ལྟར་གཏོར་མ་བཏང་བ་རྫོགས་ནས་སྟན་བདེ་བ་ལ་འདུག་སྟེ་དག་པ་རྗེས་སུ་དྲན་པར་བྱ། དེ་ནས་དཔའ་བོའི་གོ་ཆ་དང་། དཔའ་མོའི་གོ་ཆ་དང་། གོ་ཆ་ཆེན་པོ་དང་། ཞལ་བཞི་པའི་ཚམ་རྔམ་སྔགས་ཀྱིས་བསྲུངས་ལ་སྤྱོད་ལམ་གྱི་རྣལ་འབྱོར་དྲན་པ་ཙམ་བྱའོ། །
བཞི་པ་ཁ་ཟས་ཀྱི་རྣལ་འབྱོར་ནི་གནས་སྐབས་འགའ་ཞིག་ཏུ་ཁ་ཟས་དང་འབྲེལ་བའི་ཚེ་ཁ་ཟས་གཏོར་མ་བཞིན་བྱིན་གྱིས་བརླབ་པའམ། ལག་པ་གཡོན་པའི་མཐེབ་སྲིན་རེག་ནས་ཨོཾ་ཨཱཿཧཱུྃ་ཞེས་བརྗོད་ནས་དེ་བདུད་རྩིའི་རང་བཞིན་དུ་བྱིན་གྱིས་བརླབས་ལ་སྐབས་འདིར་ལག་པའི་མཆོད་པ་བྱེད་པར་སྤྲོ་ན་རྗེ་བཙུན་བསོད་ནམས་རྩེ་མོས། དང་པོ་ཁོ་ནར་ལུས་དང་ངག་ཡིད་ཡོངས་སུ་དག་པ་དང་ལྡན་པས། མཆོད་པའི་ཡོ་བྱད་མེ་ཏོག་ལ་སོགས་པ་ལྔ་དང་། གོང་བུ་དང་ཞུ་བའི་རྫས་ཅི་འབྱོར་བ་མདུན་དུ་བྱས་ལ། དེ་དག་ཆོ་ག་བཞིན་དུ་བསང་སྦྱང་བ་དང་བྱིན་གྱིས་བརླབ་པར་བྱའོ། །

དེ་ནས་བདུད་རྩི་ལྔ་དང་སྦྱར་བའི་ཆང་བྱིན་གྱིས་བརླབས་པས། ཨོཾ་ཨཱཿཧཱུྃ་ཞེས་བརྗོད་ཅིང་། ལག་པ་གཡོན་པ་ལ་གཏོར་ལ་མཉེ་བར་བྱའོ། །
དེ་ནས་ལག་པ་གཡོན་པའི་སོར་མོ་ལྔ་བསྡུས་པ་དང་དྲུག་ལ་མེ་ཏོག་རེ་རེ་བཞག་པས་ཟླ་བའི་དཀྱིལ་འཁོར་དྲུག་བཀོད་པ་ལ། མཐེ་བོང་ལ་ཨོཾ་ཧ་དཀར་པོ། མཛུབ་མོ་ལ་ན་མ་ཧིཿསེར་པོ། གུང་མོ་ལ་སྭཱ་ཧཱ་ཧུ་དམར་པོའོ། །
མིང་མེད་ལ་བཽ་ཥ་ཊ་ཧེ་ནག་པོའོ། །
མཐེའུ་ཆུང་ལ་ཧུཾ་ཧཱུྃ་ཧོཿདམར་སེར་རོ། །
བསྡུས་པའི་སེན་མོ་ལ་ཕཊ་ཧྃ་ལྗང་གུ་བསམས་ལ། དེ་དག་ཡོངས་སུ་གྱུར་པ་ལས་གོ་རིམ་ཇི་ལྟ་བར། རྡོ་རྗེ་དང་། འཁོར་ལོ་དང་། པདྨ་དང་། རྡོ་རྗེ་གདེངས་པ་དང་། རིན་པོ་ཆེ་དང་། རལ་གྲི་རྣམས་ཇི་ལྟར་བརྗོད་པའི་ཁ་དོག་དང་། ཡི་གེ་རྣམས་ཀྱིས་མཚན་པའོ། །
དེ་དག་ལས་འོད་ཟེར་སྤྲོ་བ་དང་བསྡུ་བ་དང་གཅིག་ཏུ་གྱུར་པ་ལས། རྡོ་རྗེ་སེམས་དཔའ་དང་། རྣམ་པར་སྣང་མཛད་དང་། པདྨ་གར་དབང་དང་། དཔལ་ཧེ་རུ་ཀ་དང་། རྡོ་རྗེ་ཉི་མ་དང་། རྟ་མཆོག་རྣམས་ཇི་སྐད་བཤད་པའི་སྐུ་མདོག་དང་ལྡན་པ། རྡོ་རྗེ་སེམས་དཔའ་ནི་ཞལ་གསུམ་པ། རྩ་བ་དཀར་བ། གཡས་སྔོ་བ། གཡོན་དམར་བའོ། །
ཕྱག་དྲུག་པ་སྟེ། རྡོ་རྗེ་དང་། དྲིལ་ཐོད། ཁ་ཊྭཱཾ་ག ཅང་ཏེའུ་དང་། མགོ་བོ་འཆང་། རྣམ་པར་སྣང་མཛད་ལ་སོགས་པ་ནི་ཞལ་གཅིག་པ། ཕྱག་བཞི་པ། གཡས་ཀྱི་དང་པོ་འཁོར་ལོ་ལ་སོགས་པ་རང་གི་མཚན་མ་འཛིན་པ། གཡོན་དང་པོ་དེས་མཚན་པའི་དྲིལ་བུ། གཡས་ཀྱི་གཉིས་པ་ན་ཌཱ་མ་རུ། གཡོན་གྱི་གཉིས་པ་ལ་ཐོད་པ་དང་གྲུ་མོར་ཁ་ཊྭཱཾ་གའོ། །
ཐམས་ཅད་ཀྱང་རང་དང་མཚུངས་པའི་ཤེས་རབ་དང་གཉིས་སུ་མེད་པ་ཕྱག་རྒྱ་དྲུག་གིས་བརྒྱན་པ། གཡས་བརྐྱང་བས་བཞུགས་པར་བསམ་མོ། །
ལག་པའི་མཐིལ་དུ་ཡང་གྲུབ་པའི་པདྨ་འདབ་མ་ལྔ་པ་བསམ་སྟེ་དེའི་ལྟེ་བ་ནས་བརྩམས་ཏེ་གཡོན་སྐོར་གྱིས་མེ་ཏོག་རེ་རེ་བཞག་པས་ཟླ་བའི་གདན་བསམས་པར་བྱས་ལ། ལྟེ་བར་ཨོཾ་བྃ་དམར་པོའོ། །
འདབ་མ་རྣམས་ལ་ཤར་ནས་གཡོན་སྐོར་གྱི་རིམ་པས་ཧྃ་ཡོཾ་ནག་པོའོ། །
ཧྲིཾ་མོཾ་དཀར་པོ་དང་། ཧྲིཾ་ཧྲིཾ་སེར་མོ་དང་། ཧཱུྃ་ཧཱུྃ་ལྗང་གུ་དང་། ཕཊ་ཕཊ་དུད་ཀའི་མདོག་ཅན་རྣམས་ཡོངས་སུ་གྱུར་པ་ལས་བྱུང་བའི་གྲི་གུག་སྟེ་རང་རང་གི་མདོག་དང་ས་བོན་གྱིས་མཚན་པའོ། །
དེ་དག་ལས་སྤྲོ་བ་དང་། བསྡུ་བ་དང་གཅིག་དུ་གྱུར་པ་ལས། རྡོ་རྗེ་ཕག་མོ་དང་། གཤིན་རྗེ་མ་དང་། རྨོངས་བྱེད་མ་དང་། སྐྱོད་བྱེད་མ་དང་། སྐྲག་བྱེད་མ་དང་། གཏུམ་མོ་རྣམས་ཏེ། ཇི་སྐད་བཤད་པའི་སྐུ་མདོག་དང་ལྡན་པའོ། །
རྡོ་རྗེ་ཕག་མོ་ནི་ཞལ་གསུམ་ཕྱག་དྲུག་མ་སྟེ། དབུས་མ་དམར་ཞིང་། གཡས་སྔོ་བ། གཡོན་ལྗང་བ། ཕྱག་དྲུག་ན། ཐོད་པ་དང་ནི་ཁ་ཊྭཱཾ་འཛིན། །
ཞགས་པ་ལྕགས་ཀྱུ་ཕྱག་ན་བསྣམས། །
ཚངས་པའི་མགོ་དང་གྲི་གུག་བསྣམས། །
དངོས་གྲུབ་ཐམས་ཅད་རབ་གསོལ་བའོ། །
གཞན་རྣམས་ནི་ཞལ་གཅིག་ཕྱག་བཞི་མ་སྟེ། ཐོད་པ་དང་ཁ་ཊྭཱཾ་ག་དང་། དྲིལ་བུ་གཡོན་ནའོ། །
གཡས་ཌཱ་མ་རུ་དང་གྲི་གུག་འཛིན་པའོ། །
ཐམས་ཅད་ཀྱང་རང་དང་མཚུངས་པའི་ཐབས་དང་གཉིས་སུ་མེད་པ། རྡོ་རྗེ་ཕག་མོ་ནི་ཕྱག་རྒྱ་དྲུག་གིས་བརྒྱན་པ། གཞན་ནི་ཕྱག་རྒྱ་ལྔས་བརྒྱན་པའོ། །
ཐམས་ཅད་ནི་གཡོན་བརྐྱང་པས་བཞུགས་པའོ། །
དཔའ་བོ་རྣམས་ནི་སྟག་གི་པགས་པའི་ཤམ་ཐབས་ཅན་ནོ། །
རྣལ་འབྱོར་མ་ཐམས་ཅད་ནི་ཕྱོགས་ཀྱི་གོས་ཅན་ནོ། །
རྡོ་རྗེ་སེམས་དཔའ་ཕག་མོ་དང་། །
ཡཱ་མཱི་ན་དང་རྣམ་སྣང་མཛད། །
པདྨ་གར་དབང་རྨོངས་བྱེད་བཅས། །

སྐྱོད་བྱེད་མ་དང་ཧེ་རུ་ཀ །རྡོ་རྗེ་ཉི་མ་སྐྲག་བྱེད་མ། །
ཙཎྜི་ཀ་དང་རྟ་མཆོག་སྟེ། །
གཉིས་མེད་སྦྱོར་བས་ཡང་དག་འཁྱུད། །
ཡང་ན་སོ་སོར་བསྒོམ་པར་བྱ། །
ཞེས་འབྱུང་ངོ་། །
དེ་ལྟར་ལྷའི་རྣམ་པར་མི་ནུས་པ་རྣམས་ཀྱིས་ཡི་གེའི་རྣམ་པ་ཉིད་ལྷའི་རྣམ་པར་མོས་པར་བྱའོ། །
ལག་པའི་ས་དང་ཆུ་དང་མེ་དང་རླུང་དང་ནམ་མཁའི་ཁམས་རྣམས་ཀྱང་། ལྟུང་བྱེད་མ་དང་། གསོད་བྱེད་མ་དང་། འགུགས་བྱེད་མ་དང་། གར་གྱི་དབང་ཕྱུག་མ་དང་། པདྨའི་དྲྭ་བ་ཅན་ཏེ་སྙིང་པོའི་རྣལ་འབྱོར་མ་ལྔར་མོས་པར་བྱའོ། །
ལག་པའི་རྒྱབ་ཏུ་ནི་འཁོར་ལོ་གསུམ་པོ་གསལ་བར་བལྟ་བར་བྱའོ། །
གལ་ཏེ་ཕྱིའི་མཆོད་པ་དང་འབྲེལ་བར་དེའི་རྗེས་ལ་བྱེད་ན་ནི་ཕྱིའི་དཀྱིལ་འཁོར་གྱི་གཟུགས་བརྙན་ཉིད་བལྟ་བར་བྱའོ། །
དེ་ལྟར་ཐམས་ཅད་རྫོགས་པར་བྱས་ནས་ཐམས་ཅད་ཀྱང་ཕོ་ཉ་གསུམ་དབྱེར་མི་ཕྱེད་པའི་ངོ་བོར་མོས་པར་བྱའོ། །
དེ་ནས་རང་རང་གི་སྔགས་ཀྱིས་མེ་ཏོག་ལ་སོགས་པས་མཆོད་པར་བྱ་སྟེ། ཨོཾ་ཧཿན་མ་ཧཱིཿསྭཱ་ཧཱ་ཧུ། བཽ་ཥ་ཊ་ཧེ་ཧུཾ་ཧཱུྃ་ཧོ་ཕཊ་ཧཾ་ཞེས་བྱ་བས་སོར་མོ་རྣམས་ཀྱི་རྡོ་རྗེ་སེམས་དཔའ་ལ་སོགས་པ་མཆོད་པར་བྱའོ། །
ཨོཾ་བྃ་ཧྃ་ཡོཾ་ཧྲིཾ་མོཾ་ཧྲིཾ་ཧྲིཾ་ཧཱུྃ་ཧཱུྃ་ཕཊ་ཕཊ་ཅེས་བྱ་བས་ནི་ལག་པའི་མཐིལ་དུ་རྡོ་རྗེ་ཕག་མོ་ལ་སོགས་པ་མཆོད་པར་བྱའོ། །
ལྷག་མ་རྣམས་ལ་ནི་ཕྱིའི་མཆོད་པའི་སྐབས་སུ་བསྟན་པ་ལྟར་སྔར་རྒྱས་པར་སོ་སོར་དབུལ་བའམ། ཡང་ན་ནི་ཐམས་ཅད་ལ་རྩ་བའི་སྔགས་དང་། སྙིང་པོ་དང་ཉེ་བའི་སྙིང་པོ་རྣམས་ཀྱིས་དབུལ་བར་བྱའོ། །
དེ་ལ་དང་པོ་ནི་མེ་ཏོག་གིས་སོ། །
དེ་ནས་བདུག་པ་ལ་སོགས་པ་བཞིའོ། །
དེ་ནས་ཞུ་བའི་རྫས་ཀྱིས་སོ། །
མཐར་གོང་བུའི་རྫས་ཀྱི་མཆོད་ལ། གང་ཡང་རུང་བས་བསྟོད་ལ། ཆོ་ག་ལྷག་པ་དང་མ་ཚང་བ་ཁ་བསྐང་བའི་དོན་དུ་ཡི་གེ་བརྒྱ་པ་བཟླས་ཏེ། འཁོར་ལོ་བྱིན་གྱིས་བརླབ་པའི་དོན་དུ་གསོལ་བ་གདབ་པར་བྱའོ། །
ཕྱེད་ནི་སྣོད་གཞན་དུ་བཞག ཕྱེད་ནི་ཙཱ་རུའི་བཟའ་བར་བྱས་ལ་བསྲེ་བར་བྱའོ། །
དེ་ནས་ཡང་ལག་པའི་མཐིལ་དུ་འབྱར་བའི་རྫས་གཡས་པའི་སྲིན་ལག་གིས་བླངས་ལ་སྙིང་ག་དང་། ལྐོག་མ་དང་། སྤྱི་བོ་རྣམས་སུ་ཧཱུྃ་ཨཱཿཨོཾ་ཞེས་བརྗོད་ནས་བྱུག་པར་བྱའོ། །
དེ་ནས་ཡང་ལག་པ་ལ་ཆང་གིས་ཨོཾ་ཨཱཿཧཱུྃ་ཞེས་བརྗོད་ཅིང་གཏོར་ལ་ཕན་ཚུན་མཉེས་ཏེ་ལུས་ཐམས་ཅད་ལ་བྱུགས་ལ་ལྷའི་འཁོར་ལོ་དེ་བདག་ཉིད་ལ་གཞུག་པར་བྱའོ། །
སྔགས་ཀྱང་བརྗོད་དོ། །
དེ་ནས་ཡོངས་སུ་སྦྱངས་པའི་ཁ་ཟས་རྣམས་ནང་གི་སྦྱིན་སྲེག་གི་ཚུལ་གྱིས་གཡོན་གྱིས་ཀུན་དུ་སྤྱོད་པས་ལོངས་སྤྱོད་པར་བྱའོ། །
ལག་པ་ལ་མཆོད་པའི་ཆོ་ག་རྒྱས་པར་བྱས་པའོ། །
ཞེས་གསུངས་པ་ལྟར་ཉམས་སུ་བླང་བར་བྱའོ། །
དེ་ལྟར་ལག་པ་མཆོད་པར་བྱས་པ་དེས། དཀོན་མཆོག་དང་། འབྱུང་པོའི་ཕུད་ཀྱི་བྱ་བ་གཞན་ནས་འབྱུང་བ་བཞིན་བྱས་ལ། དེ་ནས་བདག་གི་ལུས་ཕྱིའི་ཧེ་རུ་ཀ་ལ། ལུས་ཀྱི་དཀྱིལ་འཁོར་ལྷ་དྲུག་ཅུ་རྩ་གཉིས་ཀྱི་དཀྱིལ་འཁོར་ཡིན་པར་མོས་པ་དང་། ཁྱད་པར་དུ་མེ་ལྟེ་བ་ནས་སྙིང་ག་ལ་ཡར་འབར་ཏེ། སྙིང་གའི་མེའི་དབུས་ན་བཅོམ་ལྡན་འདས་ཧེ་རུ་ཀ་ཡབ་ཡུམ་ཙམ་མམ། ལྷ་བཅུ་གསུམ་ཙམ་མམ། དཀྱིལ་འཁོར་གྱི་འཁོར་ལོ་ཐམས་ཅད་རྫོགས་པ་གང་རུང་གསལ་པོར་དམིགས་ལ། ཁ་ནི་སྦྱིན་སྲེག་གི་ཐབ་ཁུང་། ལུས་ནི་ལྷའི་དཀྱིལ་འཁོར། ལག་པ་ནི་གཟར་བུ། ཁ་ཟས་ནི་བསྲེག་རྫས་སུ་བསམས་ལ། ལྷ་མཆོད་པའི་བསམ་པས་ཐོག་མར་ལག་པ་གཡོན་པས་ལོངས་སྤྱད་པར་བྱའོ། །

ལག་པ་གཡོན་པས་རྟག་ཏུ་མི་བྱེད་ནའང་། གཡོན་གྱི་ཀུན་དུ་སྤྱོད་པ་ཡིན་པའི་ཕྱིར། ཁམ་དང་པོ་ལག་པ་གཡོན་པས་ལོངས་སྤྱད་ལ་དེ་ནས་ཅི་བདེར་སྤྱད་དོ། །
ཁ་ཟས་ཀྱི་རྣལ་འབྱོར་གྱི་དུས་སུ་ལས་བཞིའི་མཐའ་རྟེན་གྱི་སྔགས་དང་། སྙིང་གའི་ཧེ་རུ་ཀའི་ཞལ་གྱི་ཁ་དོག ཞི་བ་ལ་དཀར་པོ་ཞེས་བྱ་བ་ལ་སོགས་པར་བསྒྱུར་ཞིང་། ཁ་ཟས་ཀྱི་མཆོད་པ་བྱས་ན་ལས་བཞི་པོ་གང་ལ་དམིགས་པ་འགྲུབ་པར་འགྱུར་རོ་ཞེས་གསུངས་སོ། །
ཁ་ཟས་ཀྱི་རྗེས་ལ་ལྷག་མའི་གཏོར་མས་འབྱུང་པོ་ཚིམ་པར་བྱ་བ་དང་། སྦྱིན་སྲེག་གི་རྗེས་དང་མཐུན་པར། བདག་མེད་པར་དྲན་པར་བྱས་ལ་ངལ་བསོ་བར་བྱའོ། །
དེ་ལྟར་རིམ་པ་གཉིས་བརྟན་པར་བྱེད་པའི་སྤྱོད་པ་ནི། རྣལ་འབྱོར་མ་ཀུན་སྤྱོད་དང་། སློབ་དཔོན་གྱི་གཞུང་གཉིས་ཀ་ལས། དག་པ་དྲན་པའི་རྗེས་སུ་གཞུང་ཅུང་ཟད་ཅིག་འབྱུང་བས། དེ་བརྗོད་ན་རང་དོན་གྱི་སྤྱོད་པ་དང་། གཞན་དོན་གྱི་སྤྱོད་པ་གཉིས། དང་པོ་ལ་བསྐྱེད་རིམ་བརྟན་པར་བྱེད་པ་སྤྲོས་བཅས་ཀྱི་སྤྱོད་པ་དང་། རྫོགས་རིམ་བརྟན་པར་བྱེད་པ་སྤྲོས་མེད་ཀྱི་སྤྱོད་པ་གཉིས། དང་པོ་ནི་འབྱོར་པ་དང་བཅས་པས་ཀུན་ཏུ་སྤྱོད་ན་བསྐྱེད་པའི་རིམ་པ་ཅུང་ཟད་བརྟན་པ་དེས་ཚོགས་ཀྱི་ཁང་པ་སུམ་རིམ་བརྩིགས་ལ། ནང་མའི་ནང་དུ་ལྷ་དྲུག་ཅུ་རྩ་གཉིས་ཀྱི་འབག་དང་། ང་རྒྱལ་འཛིན་པའི་དཔའ་བོ་དང་། དཔའ་མོ་དྲུག་ཅུ་རྩ་གཉིས། དཀྱིལ་འཁོར་གྱི་རྣམ་པའི་ཚུལ་དུ་བཀོད་པ་ཐམས་ཅད་ཀྱིས་ཀྱང་མངོན་པར་རྟོགས་པ་ཚུལ་གཅིག་ཏུ་བསྒོམ། རིམ་པ་གཉིས་པ་ལ་རྡོ་རྗེ་མའི་ང་རྒྱལ་འཛིན་པ་གྲངས་ཅི་རིགས་པ་བཀོད་ལ་ཚོགས་ཀྱི་འཁོར་ལོའི་ཁ་ཟས་ཀྱི་གཡོས་བྱ་ཞིང་། ཐུན་མཚམས་རྣམས་སུ་ཕྱི་ནང་ན་གནས་པ་རྣམས་ལ་ཚོགས་ཀྱི་འཁོར་ལོའི་སྟོན་མོ་དྲང་བར་བྱའོ། །
རིམ་པ་ཐ་མར་གླུ་ལེན་པ་དང་གར་བྱེད་པ་ལ་སོགས་པའི་རྣལ་འབྱོར་རིག་མ་བཅུ་དྲུག་གི་ང་རྒྱལ་འཛིན་ཅིང་དཀྱིལ་འཁོར་མཆོད་པའི་བསམ་པ་དང་ལྡན་པ་དགོད་དོ། །
དེ་ལྟ་བུའི་ཚུལ་གྱིས་ཐུན་བཞིའམ་དྲུག་ཏུ་ཚོགས་ཀྱི་འཁོར་ལོ་བྱ་ཞིང་། ལོའམ་ཟླ་བ་དུ་མར་བསྒྲུབས་ནས་བསྐྱེད་པའི་རིམ་པའི་དམིགས་པ་ཤིན་ཏུ་བརྟན་པར་བྱེད་པ་ཡིན་ནོ། །
ཡོ་བྱད་འབྱོར་པ་དེ་ཙམ་མེད་པས་རང་ཉིད་ཧེ་རུ་ཀའི་ང་རྒྱལ་དང་ལྡན་པ། རྒྱན་དྲུག་བགོས་ལ་ཌཱ་མ་རུ་དང་ཁ་ཊྭཱཾ་ག་དང་ཐོད་པ་འཛིན་པས་ཐུན་དྲུག་གམ་གསུམ་དུ་བསྐྱེད་རིམ་བརྟན་པར་བྱ་ཞིང་བསྒོམ་པ་ཡིན་ནོ། །
རྫོགས་རིམ་བརྟན་པར་བྱེད་པ་སྤྲོས་མེད་ཀྱི་སྤྱོད་པ་ནི་མཉམ་གཞག་གི་དུས་སུ་འཇིག་རྟེན་གྱི་ཆོས་བརྒྱད་མགོ་སྙོམས་པ་སྙམ་བྱེད་ན་དེ་བརྟན་ནམ་མི་བརྟན་བརྟག་པའི་དོན་དུ་མཚན་མོ་ལམ་ཀའི་གཞི་མདོ་ལ་སོགས་པར་ཕྱིན་ཏེ་ཡུལ་རྣམས་ཉེ་བར་ལོངས་སྤྱོད་ནས་རྣམ་པར་རྟོག་པ་སྐྱེའམ་མི་སྐྱེ་རྟོག་ཅིང་བརྟན་པར་བྱེད་པ་ཡིན་ནོ། །
ཉིན་མོའི་དུས་སུ་ནི་བྲམ་ཟེ་ལ་སོགས་པ་རང་གི་རིགས་དང་མཐུན་པའི་སྤྱོད་པས་གནས་པར་བྱ་བ་ཡིན་ནོ། །
གཉིས་ཀ་བརྟན་པར་བྱེད་པ་ཤིན་ཏུ་སྤྲོས་མེད་ཀྱི་སྤྱོད་པ་ནི། སྤྲོས་མེད་ཀྱི་སྤྱོད་པས་ཐ་མལ་གྱི་རྣམ་རྟོག་མི་སྐྱེ་བར་ངེས་པར་བརྟན་པ་དང་། རང་གི་ཡུལ་འཁོར་ཡོངས་སུ་སྤངས་ཏེ་རང་གི་རིགས་དང་རུས་དང་ཆོ་འབྲང་ལ་སོགས་པ་ཐམས་ཅད་གསང་ནས་སྨྱོན་པར་བརྫུས་ཏེ། སྨྱོན་པའི་སྦྱོར་བས་རང་གི་རྟོགས་པའི་ཡེ་ཤེས་ཀུན་ཏུ་སྐྱོང་ཞིང་བརྟན་པར་བྱེད་པ་ཡིན་ནོ། །
གཞན་གྱི་དོན་གྱི་སྤྱོད་པ་ནི་ཤིན་དུ་སྤྲོས་མེད་ཀྱི་སྤྱོད་པས་ཡེ་ཤེས་ཤིན་དུ་བརྟན་ནས་ནུས་པ་ཆེན་པོ་སྐྱེས་པ་དེའི་ཚེ་སེམས་ཅན་ཐམས་ཅད་རྗེས་སུ་གཟུང་བའི་སྤྱོད་པས་རྣལ་འབྱོར་པར་ཁས་བླངས་ནས་སློབ་དཔོན་བིརྺ་པའམ། སློབ་དཔོན་ལཱུ་ཧི་པ་བཞིན་དུ་གཞན་དོན་གྱི་སྤྱོད་པ་བྱེད་པ་ཡིན་ནོ། །

དེ་ལ་སློབ་དཔོན་ལཱུ་ཧི་པའི་དགོངས་པ་ཇོ་བོ་ནཱ་རོ་ཏ་པས་བསྐང་བས་མངོན་པར་རྟོགས་པ་འདི་སྐུ་གསུམ་ལམ་དུ་བྱེད་པའི་སྒྲུབ་ཐབས་ཡིན་ཏེ། དེ་ཡང་བློའི་སྤྱོད་ཡུལ་རྫོགས་པ་གཅིག་ལ་སྐུ་གསུམ་དུ་བཞག་པ་དང་། དཀྱིལ་འཁོར་གྱི་འཁོར་ལོ་རྫོགས་པ་གཅིག་ལ་སྐུ་གསུམ་དུ་བཞག་པ་དང་། མངོན་པར་རྟོགས་པ་གཅིག་ལ་སྐུ་གསུམ་དུ་བཞག་པའོ། །
དང་པོ་ནི་བདག་གི་བློ་སྣང་གི་དཀྱིལ་འཁོར་ནི་ཞིང་སྐྱེས་ཀྱིས་སྤྲུལ་ལ། ཞིང་སྐྱེས་ཉིད་ཀྱང་ལྷན་སྐྱེས་ཀྱིས་སྤྲུལ་པའི་ཕྱིར་དེ་གཉིས་ཀའང་སྤྲུལ་པའི་སྐུའོ། །
ལྷན་སྐྱེས་ནི་གནས་འཕོ་བ་མེད་པའི་ཚུལ་གྱིས་ཟག་པ་མེད་པའི་བདེ་བ་དང་། ཆོས་ལ་ལོངས་སྤྱོད་པའི་ཕྱིར་ལོངས་སྤྱོད་རྫོགས་པའི་སྐུའོ། །
ཆོས་ཀྱི་སྐུ་ནི་ཆོས་ཀྱི་སྐུ་ཉིད་དོ། །
གཉིས་པ་དཀྱིལ་འཁོར་གྱི་འཁོར་ལོ་རྫོགས་པ་གཅིག་ལ་སྐུ་གསུམ་དུ་འཇོག་ན། བདེ་བ་ཆེན་པོའི་འཁོར་ལོ་ནི་ཆོས་ཀྱི་སྐུ།
 འཁོར་ལོ་གསུམ་ནི་ལོངས་སྐུ།
 སྒོ་མཚམས་མ་བརྒྱད་ནི་སྤྲུལ་པའི་སྐུའོ། །
མངོན་པར་རྟོགས་པ་རྫོགས་པ་གཅིག་ལ་སྐུ་གསུམ་དུ་འཇོག་ན། ཕྱིའི་དཀྱིལ་འཁོར་དག་པ་དང་བཅས་པ་སྤྲུལ་པའི་སྐུ་ལམ་དུ་བྱེད་པའི་སྒྲུབ་ཐབས། ལུས་ཀྱི་དཀྱིལ་འཁོར་སྔགས་ཀྱིས་བྱིན་གྱིས་བརླབས་པ་དང་བཅས་པ་ལོངས་སྤྱོད་རྫོགས་པའི་སྐུ་ལམ་དུ་བྱེད་པའི་སྒྲུབ་ཐབས། རྫོགས་པའི་རིམ་པ་སྤྱོད་པ་དང་བཅས་པ་ཆོས་ཀྱི་སྐུ་ལམ་དུ་བྱེད་པའི་སྒྲུབ་ཐབས་སོ། །
དེ་ལ་འབྲིང་བསྡུས་ཀྱི་དབང་དུ་བྱས་ན་ཕྱིའི་དཀྱིལ་འཁོར་མེད་པས་ལུས་ལ་ལྷ་རྣམས་རྫོགས་པར་བསྐྱེད་པ་ཙམ་ནི་སྤྲུལ་པའི་སྐུ་ཡིན་ལ། བསྐྱེད་པ་གསལ་གདབ་པ་དང་། ཐིམ་པའི་ཚུལ་གྱིས་ལོངས་སྤྱོད་པ་ནི་ལོངས་སྤྱོད་རྫོགས་པའི་སྐུ་ཡིན་ལ། རྫོགས་པའི་རིམ་པ་སྤྱོད་པ་དང་བཅས་པ་ནི་ཆོས་ཀྱི་སྐུ་ལམ་དུ་བྱེད་པའི་སྒྲུབ་ཐབས་ཡིན་ནོ། །
བཞི་པ་དེ་ལྟར་བསྒོམས་པའི་འབྲས་བུ་ལ་གསུམ་སྟེ། ཞི་སོགས་བྱ་བ་དམན་པའི་དངོས་གྲུབ་དང་། འབྲིང་གྲུབ་པ་ཆེན་པོ་བརྒྱད་དང་མཁའ་སྤྱོད་ཀྱི་དངོས་གྲུབ་དང་། རབ་ཕྱག་རྒྱ་ཆེན་པོ་མཆོག་གི་དངོས་གྲུབ་སྐུ་གསུམ་གྱི་རང་བཞིན་སངས་རྒྱས་ཀྱི་ས་རྡོ་རྗེ་འཛིན་པ་ཉིད་འགྲུབ་པ་ཡིན་ནོ། །
དེ་ལ་མཁའ་སྤྱོད་ཀྱི་དངོས་གྲུབ་ནི་གཞུང་ལས། འཕོ་བའི་ཚེ་ན་རྣལ་འབྱོར་པ། །
ཞེས་པ་ནས། མཁའ་སྤྱོད་གནས་སུ་འཁྲིད་པར་བྱེད། །
ཅེས་པའི་བར་ཏེ། ཀུན་སྤྱོད་ལེའུ་བཅུ་བདུན་པ་ལས། རྣལ་འབྱོར་པ་ནི་འཕོ་བའི་ཚེ། །
དཔལ་ལྡན་ཧེ་རུ་ཀ་ལ་སོགས། །
དཔའ་བོ་དག་ནི་ཐམས་ཅད་དང་། །
རྣལ་འབྱོར་མ་ནི་ཇི་སྙེད་པ། །
ལག་ན་མེ་ཏོག་སྣ་ཚོགས་བསྣམས། །
བ་དན་རྒྱལ་མཚན་སྣ་ཚོགས་དང་། །
རོལ་མོའི་སྒྲ་ནི་སྣ་ཚོགས་དང་། །
སྣ་ཚོགས་གླུས་ནི་ཉེ་བར་མཆོད། །
འཆི་བ་ཞེས་པ་རྣམ་རྟོག་སྟེ། །
མཁའ་ལ་སྤྱོད་པའི་གནས་སུ་ཁྱེར། །
དེ་ལྟར་དཔའ་བོ་ཆེན་པོ་དང་། །
རྣལ་འབྱོར་མ་ནི་ས་སྟེང་དཀོན། །
ཞེས་གསུངས་པའི་དོན་དུ་སྣང་ངོ་། །
གལ་ཏེ་མཁའ་སྤྱོད་ཀྱི་གོ་འཕང་འཆི་ཁར་མ་ཐོབ་ན། འཁོར་ལོས་སྒྱུར་བ་ལ་སོགས་པ་མཐོ་རིས་ཀྱི་རྟེན་ལ་ལམ་ལྷག་མ་རྣམས་བགྲོད་པར་བྱེད་དེ། དེ་ཉིད་ལས། བསམ་གཏན་གྱི་ནི་བསམ་ཙམ་མམ། །
འདོན་ཅིང་ཀློག་གམ་བྲིས་པ་ཡིས། །
མཐོ་རིས་ལོངས་སྤྱོད་ཐོབ་འགྱུར་ཏེ། །
ཡང་ན་འཁོར་ལོས་སྒྱུར་ཉིད་འགྱུར། །
ཞེས་གསུངས་སོ། །
རབ་ཕྱག་རྒྱ་ཆེན་པོ་མཆོག་གི་དངོས་གྲུབ་ནི། གློ་བོ་ལོ་ཙཱ་བ་དང་། དམར་གྱིས། རྫོགས་རིམ་གྱི་གཤམ་དུ། བསམ་གྱིས་མི་ཁྱབ་དེ་བསམ་ན། །

དེ་ལས་གཟུངས་ནི་ཐོབ་པར་འགྱུར། །
ཞེས་པས་བསྟན་པར་བཞེད་དེ་བསྐྱེད་རིམ་གྱི་མཐར། རྫོགས་རིམ་བསམ་གྱིས་མི་ཁྱབ་པ་ལྔ་བསམ་ན། ཕན་ཡོན་འབྲས་བུ་ནི་གཟུངས་ཀྱི་སྐད་དོད། དྷ་ར་ཅེས་པ་འཛིན་པ་སྟེ། སངས་རྒྱས་ཀྱི་ཡོན་ཏན་སྟོབས་དང་། མི་འཇིགས་པ་ལ་སོགས་པའི་རྒྱན་མ་ལུས་པ་འཛིན་ཅིང་ཐོབ་པར་འགྱུར་ཞེས་བྱ་བའི་ཐ་ཚིག་གོ་ཞེས་བཤད་ཅིང་། རྗེ་བཙུན་གྱིས་ནི་ཀུན་སྤྱོད་ལེའུ་བཅུ་གསུམ་པ་ལས། བསྟན་པ་ཡིས་ནི་སྤྲུལ་པ་ཡིན། །
བཤད་པས་ལོངས་སྤྱོད་རྫོགས་པར་འདོད། །
སོ་སོ་བསྟན་པ་མ་ལུས་ཉིད། །
མྱ་ངན་འདས་པ་དེ་ཉིད་བསྟན། །
སྐུ་གསུམ་འཁོར་ལོ་གསུམ་དུ་བཤད། །
ཆོས་དང་ལོངས་སྤྱོད་སྤྲུལ་མཚན་ཉིད། །
ཅེས་གསུངས་པ་ལྟར་སྐུ་གསུམ་ཉིད་ལ་བཞེད་དེ། བཅུ་གསུམ་རྡོ་རྗེ་འཛིན་པའི་སར། །
གློ་བུར་གྱི་དྲི་མ་མ་ལུས་པ་དང་བྲལ་བའི་ཚེ་སྣང་བའི་དངོས་པོ་ཐམས་ཅད་བདེ་བ་ཆེན་པོ་ལྷན་ཅིག་སྐྱེས་པའི་ངོ་བོར་སྡོམ་པ་ནི་ཆོས་ཀྱི་སྐུ་དང་། དེ་ཉིད་འོག་མིན་དུ་གདུལ་བྱ་དག་པ་རྣམས་ལ་ལྷ་དྲུག་ཅུ་རྩ་གཉིས་ཀྱི་རྟེན་དང་བརྟེན་པར་བཅས་པའི་དཀྱིལ་འཁོར་དུ་ཤར་བ་ནི་ལོངས་སྤྱོད་རྫོགས་པའི་སྐུ་དང་། དེ་ཉིད་གདུལ་བྱ་གྲུབ་པའི་ས་ལ་གནས་པ་རྣམས་ལ་སྤྲུལ་པ་མཆོག་གི་དཀྱིལ་འཁོར་དུ་ཤར་བ་ནས། རིགས་ཅན་གསུམ་ལ་ཤཱཀྱ་ཐུབ་པ་ལ་སོགས་པ་དང་། རི་བོང་དང་། སྟག་དང་། སེང་གེ་དང་། གཟིངས་དང་ཟམ་པ་ལ་སོགས་པའི་རྣམ་འཕྲུལ་མཐའ་ཡས་པས་སེམས་ཅན་གྱི་དོན་བསམ་གྱིས་མི་ཁྱབ་པ་མཛད་པ་ནི་སྤྲུལ་པའི་སྐུར་བཞེད་ཅིང་། དེ་དག་གི་ཕྲིན་ལས་ཐམས་ཅད་ཀྱང་སྐུ་གསུམ་གྱི་ཕྲིན་ལས་ཡིན་པར་བཞེད་དོ།།  །།དགེ་ལེགས་ཐར་པའི་ཡོན་ཏན་མ་ལུས་པ། །
གང་ལ་བརྟེན་ནས་བདེ་བླག་བསྒྲུབ་ནུས་པའི། །
ལུས་རྟེན་ཕུན་ཚོགས་དལ་བ་ཐོབ་དུས་འདིར། །
རིན་ཆེན་སངས་རྒྱས་བསྟན་ལ་འཇུག་པར་རིགས། །
དེ་ལའང་ཕ་རོལ་ཕྱིན་པའི་སྡེ་སྣོད་ལས། །
བསྒྲུབ་བྱའི་དོན་གཅིག་སྒྲུབ་བྱེད་རྣམ་བཞི་ཡིས། །
བསྒྲུབ་པའི་ཚུལ་གྱིས་ཁྱད་པར་ཆེས་འཕགས་པའི། །
རྡོ་རྗེ་ཐེག་པ་སྙིང་པོར་བླང་བྱ་ཡིན། །
ཟབ་མོའི་རྒྱུད་ལའང་བྱ་སྤྱོད་རྣལ་འབྱོར་དང་། །
རྣལ་འབྱོར་ཆེ་དང་གསང་དང་གསང་བའི་མཐའི། །
རྒྱུད་སྡེ་དྲུག་གི་རྩེར་སོན་སྡོམ་པའི་རྒྱུད། །
སྐལ་བཟང་སྐྱེ་བོའི་འཇུག་ངོགས་དམ་པ་ཡིན། །
ཚུལ་འདི་ཕྱེ་ལ་འགྲན་པའི་ཟླ་མེད་པ། །
གྲུབ་པའི་འཁོར་ལོས་སྒྱུར་བ་ལཱུ་ཧི་པས། །
ལེགས་པར་བཀྲལ་བའི་མངོན་པར་རྟོགས་པའི་གཞུང་། །
ཇི་བཞིན་བཤད་པའི་བསྟན་བཅོས་འདི་བྱས་སོ། །
ཐོག་མར་སྐུལ་བྱེད་ཐར་པའི་ལམ་ཞུགས་པ། །
དད་ལྡན་བསོད་ནམས་རིན་ཆེན་བསམ་པ་ཚིམ། །
བར་དུ་སྐུལ་བྱེད་བློ་གསལ་འདུས་པའི་ཚོགས། །
ཀུན་ཀྱང་འདི་ལ་དགའ་བས་རྗེས་ཡི་རང་། །
ཐ་མར་རྩེ་གཅིག་གསོལ་བ་འདེབས་བྱེད་པ། །
འཇིག་རྟེན་བྱ་བ་བཏང་ནས་དམ་པའི་ཆོས། །
བརྩོན་པས་སྒྲུབ་བྱེད་ཀུན་དགའ་མཆོག་ལྡན་གྱི། །
དགོངས་པ་དབྱར་གྱི་མཚོ་བཞིན་གང་བར་གྱུར། །
སྦས་པའི་སྙན་བརྒྱུད་ཧ་ཅང་གསལ་སྟོན་དང་། །
བྱིས་བློ་གནས་ལུགས་དོན་ལས་གོལ་བ་དང་། །
མ་འབྲེལ་འགལ་བའི་ཚིག་སྦྱོར་ཅི་མཆིས་པ། །
བླ་མ་མཁའ་འགྲོའི་ཚོགས་ཀྱིས་བཟོད་པར་མཛོད། །
འདི་བགྱིས་པ་ལས་ངལ་བར་གྱུར་པའི་དགེ་ཚོགས་དྲི་མེད་སྟོན་ཀའི་ཟླ་ལྟར་དཀར་བའམ། །
སེམས་ཀྱི་མཚོ་ལ་པདྨོས་ཁེབས་པ་ལྟ་བུ་གང་ཞིག་ཐོབ་པ་དེ་ཡིས་ལུས་ཅན་ཀུན། །
གནས་གསུམ་མཁའ་འགྲོའི་ཚོགས་ཀྱིས་བརྩེ་བའི་གླང་ཆེན་ཁུར་གྱིས་མཁའ་སྤྱོད་གནས་སུ་ལེགས་ཁྲིད་ནས། །

སྤྲུལ་པའི་ལུས་ཀྱིས་སངས་རྒྱས་ཞིང་སྦྱངས་སེམས་ཅན་སྨིན་བྱས་རྡོ་རྗེ་འཛིན་པའི་ས་ཐོབ་ཤོག །བདག་ཀྱང་དེང་ནས་བྱང་ཆུབ་མ་ཐོབ་བར། །
སངས་རྒྱས་ཀུན་གྱིས་བསྔགས་པའི་ཞིང་གི་མཆོག །བདེ་བ་ཅན་དུ་གྲགས་པ་དེར་སྐྱེས་ནས། །
འོད་དཔག་མེད་པའི་ཞལ་མཆོག་མཐོང་བར་ཤོག །ཆོས་ཚུལ་འདི་ཡང་སྲིད་པའི་མཐར་ཐུག་བར། །
བླ་མ་ལ་གུས་དད་དང་སྙིང་རྗེར་བཅས། །
དམ་ཚིག་སྡོམ་ལྡན་འགྲོ་བ་མ་ལུས་པ། །
རྟག་ཏུ་བརྟེན་པའི་ཕྲིན་ལས་དབང་བསྒྱུར་ཤོག །དཔལ་འཁོར་ལོ་བདེ་མཆོག་ལཱུ་ཧི་པའི་ལུགས་ཀྱི་བསྐྱེད་པའི་རིམ་པའི་རྣམ་པར་བཤད་པ་འདོད་དགུ་སྦྱིན་པའི་དཔག་བསམ་ལྗོན་པ་ཞེས་བྱ་བ་འདི་ནི་སྒོམ་སྡེའི་ཡུལ་དུ་སྐྱེས་པའི་དགེ་སློང་བློ་གསལ་ཞིང་དད་པ་དང་ལྡན་པ་བསོད་ནམས་རིན་ཆེན་གྱིས། བདེ་མཆོག་ལཱུ་ཧི་པའི་རྣམ་བཤད་གསང་མཐའི་ཟབ་དོན་འདུས་པ་ཞིག་གྱིས་ཤིག་ཅེས་རྒྱང་རིང་པོ་ནས་གསོལ་བ་བཏབ་པ་དང་། བར་དུ་དོན་གཉེར་དུ་མས་བསྐུལ་ཞིང་། མཐར་སྐྱེས་བུ་དུ་མས་འཕྲལ་དུ་བསྐུལ་བའི་ངོར། རྡོ་རྗེ་འཛིན་པ་མཆོག་གི་ས་བརྙེས་པ་རྗེ་བཙུན་ཀུན་དགའ་བཟང་པོའི་ཞལ་སྔ་ནས་དང་། འཇིག་རྟེན་དབང་ཕྱུག་དང་མི་གཉིས་པའི་ཐུགས་མངའ་བ་མུས་ཆེན་དཀོན་མཆོག་རྒྱལ་མཚན་དཔལ་བཟང་པོའི་གསུང་ལས་སྐྱེས་པ་མང་དུ་ཐོས་པའི་དགེ་སློང་བསོད་ནམས་སེང་གེས་གསང་མཐའི་རྒྱུད་འགྲེལ་གཞུང་ཕྲན། མན་ངག་རྣམས་ལ་ཡུན་རིང་དུ་འདྲིས་པར་བྱས་ནས་མེ་ཕོ་རྟའི་ལོ་ལ་དཔལ་ཨེ་ཝཾ་ཆོས་ལྡན་གྱི་དགོན་པར་སྦྱར་བའི་ཡི་གེ་པ་ནི་གཞོན་ནུ་བཟང་པོའོ།།  །།བཀྲ་ཤིས་པར་གྱུར་ཅིག །དགེའོ།།  ༈  །།རིམ་པ་བཞི་པའི་ཁྲིད་ཡིག་གསུང་སྒྲོས་མ་བཞུགས་སོ།།  །། ༄༅། །
སྐུ་གསུམ་ལྷུན་གྲུབ་གཞིར་གནས་རྩ་ཁམས་ལ། །
ཨཾ་ཡིག་འོད་ཀྱིས་བྱང་སེམས་བཞུས་པ་ལས། །
ཡས་འབབ་མས་བརྟན་དགའ་བཞིའི་རིམ་གྱིས་ནི། །
གསང་བ་སྒྲུབ་མཛད་རྗེ་བཙུན་བླ་མ་རྒྱལ། །
གང་གི་ཞབས་པད་བསྟེན་པའི་བཀའ་དྲིན་ལས། །
ཚུལ་བཞིན་རྙེད་པ་ཤེས་བྱ་རྒྱུད་ཀྱི་རིམ། །
ཉམས་ལེན་སྔགས་དང་སྐྱེ་བ་ཡེ་ཤེས་དང་། །
འབྲས་བུ་གསང་བའི་རིམ་པ་འདིར་བརྗོད་བྱ།།  །།རྣལ་འབྱོར་གྱི་དབང་ཕྱུག་ཆེན་པོ་སྤྱོད་པའི་རྡོ་རྗེའི་དགོངས་པས་འཁོར་ལོ་བདེ་མཆོག་གི་ལམ་གྱི་རིམ་པ་ནི། སྐལ་བ་དང་ལྡན་པའི་རྟེན་གྱི་གང་ཟག་ལ། སྦྱིན་བྱ་བཞི་བྱིན་ནས་བསླབ་བྱ་གཉིས་ལ་བསླབས་ཏེ། གྲོགས་སྤྱོད་པ་གསུམ་གྱིས་མཚམས་སྦྱར་བས། འབྲས་བུ་སྐུ་གསུམ་ཡེ་ཤེས་ལྔ་འགྲུབ་པ་ཞིག་ཡིན་པར་བཞེད་དོ། །
དེ་ལ་སྐལ་བ་དང་ལྡན་པའི་རྟེན་གྱི་གང་ཟག་ནི་ཕ་རོལ་ཏུ་ཕྱིན་པའི་ཐེག་པས་རིམ་པ་བཞིན་བློ་སྦྱངས་ནས། རྡོ་རྗེ་ཐེག་པའི་སྣོད་རུང་དུ་བྱས་པའི་སྐལ་དམན་རིམ་གྱིས་འཇུག་པའམ། སྐྱེ་བ་སྔ་མ་ནས་ཐེག་པ་ཆེན་པོའི་ལམ་ལ་གོམས་པའི་སྟོབས་ཀྱིས་ཚེ་འདིར་དང་པོ་ཉིད་ནས་སེམས་ཅན་ཀྱི་དོན་དུ་ཕྱག་ཆེན་མཆོག་གི་དངོས་གྲུབ་ཐོབ་པར་འདོད་པའི་སྐལ་ལྡན་ཅིག་ཆར་བ་གང་ཡང་རུང་བའོ། །
དེ་ལ་སྦྱིན་བྱ་བཞི་བྱིན་པ་ནི་འཁོར་ལོ་བདེ་མཆོག་ལྷ་མངལ་སྐྱེས་ལྟར་བསྐྱེད་པའི་དཀྱིལ་འཁོར་དུ་མངོན་པར་དབང་བསྐུར་བ་བཞི་ཚུལ་བཞིན་ཐོབ་པའོ། །
དེས་བསླབ་བྱ་གཉིས་ལ་བསླབ་པ་ནི། རིམ་པ་གཉིས་ལ་བསླབ་པ་སྟེ། འདི་ལ་སྔོན་འགྲོ་དང་དངོས་གཞི་གཉིས་ལས། དང་པོ་ལ་ཚོགས་གསོག་པར་བྱེད་པར་མཎྜལ་གྱི་ཁྲིད། བྱིན་རླབས་འཇུག་པར་བྱེད་པ་བླ་མའི་རྣལ་འབྱོར། སྡིག་པ་སྦྱོང་བར་བྱེད་པ་རྡོ་རྗེ་སེམས་དཔའི་བསྒོམ་བཟླས་གསུམ་གྱི་དང་པོ་གཉིས་ཕྱོགས་གཅིག་ཏུ་ཉམས་སུ་ལེན་པ་ནི། གནས་དབེན་པར་མཎྜལ་དང་། ཚོམ་བུའི་རྒྱུ་རྣམས་འདུས་བྱས་ཏེ། སྐྱབས་འགྲོ་སེམས་བསྐྱེད་སྔོན་དུ་སོང་ནས་མདུན་གྱི་ནམ་མཁའི་སྟེང་གི་ཆ་ལ་སེང་གེས་བཏེག་པའི་རིན་པོ་ཆེའི་ཁྲི། སྣ་ཚོགས་པདྨ་དང་། ཟླ་བའི་གདན་གྱི་སྟེང་དུ། རྩ་བའི་བླ་མ་རྗེ་བཙུན་རྡོ་རྗེ་ཆོས་ཀྱི་རྣམ་པ་ཅན། སྐུ་མདོག་དམར་པོ་ཞལ་གཅིག་པ། ཕྱག་གཉིས་ཀྱིས་རྡོ་རྗེ་དང་དྲིལ་བུ་ཐུགས་ཀར་བསྣོལ་ནས་འཛིན་པ། རུས་པའི་རྒྱན་དྲུག་གིས་བརྒྱན་པ། ཕྱག་ན་རྡོ་རྗེ་ལ་སོགས་པ་བརྒྱུད་པའི་བླ་མ་ཐམས་ཅད་ཀྱིས་བསྐོར་བ་དང་། འོག་གི་ཆ་ལ་འཁོར་ལོ་བདེ་མཆོག་ལྷ་སུམ་ཅུ་སོ་བདུན་གྱི་དཀྱིལ་འཁོར་མངོན་སུམ་ལྟར་དམིགས་ནས་མཎྜལ་ཚོམ་བུ་བདུན་པ་དབུལ་ཏེ། ཚར་བདུན་བདུན་གྱི་རྗེས་སུ་རིམ་པ་གཉིས་ཀྱི་ཏིང་ངེ་འཛིན་བཟང་པོ་སྐྱེ་བར་གསོལ་བ་གདབ་པ་ཡུན་རིང་དུ་བྱའོ། །

གསུམ་པ་ནི། ཨ་བྷི་དྷ་ན་ནས་གསུངས་པའི་རྡོ་རྗེ་སེམས་དཔའི་བསྒོམ་བཟླས་སྡིག་པ་དག་པའི་མཚན་མ་ནམ་བྱུང་གི་བར་དུ་བྱའོ། །
གཉིས་པ་ལ་བསྐྱེད་རིམ་ལ་བསླབ་པ་དང་། རྫོགས་རིམ་ལ་བསླབ་པ་གཉིས་ལས། དང་པོ་ནི། སྐྱབས་འགྲོ་སེམས་བསྐྱེད་ནས་བྱང་ཆུབ་ཀྱི་ཕྱོགས་ཀྱི་དག་པ་དྲན་པའི་བར་འཁོར་ལོ་བདེ་མཆོག་མངལ་སྐྱེས་ཀྱི་མངོན་པར་རྟོགས་པ་ཚང་བར་བསྒོམས་ནས། དེ་ནས་གཙོ་བོའི་ཞལ་དང་། སྤྱན་དང་། ཕྱག་མཚན་དང་། འཁོར་གྱི་ལྷ་དང་། གཞལ་ཡས་ཁང་པ་དང་། སྣོད་བཅུད་ཐམས་ཅད་ཀྱང་རྟེན་དང་བརྟེན་པར་བསྒོམས་ཏེ་བསྐྱེད་རིམ་ལ་སེམས་འཛིན་ནོ། །
མཇུག་ཏུ་སྔགས་ཀྱི་བཟླས་པ་ཅུང་ཟད་དང་། དཀྱིལ་འཁོར་གྱི་འཁོར་ལོ་སྣ་བུག་གཉིས་ནས་སྙིང་གར་བསྡུས་ཏེ། གོ་ཆ་གསུམ་དང་། ཚམ་རྔམ་སྔགས་ཀྱི་བསྲུང་བ་བྱས་ནས་རྗེས་སྤྱོད་ལམ་ལ་འཇུག་གོ །དེ་ལྟ་བུའི་ཚུལ་གྱིས་སྣང་བའི་དངོས་པོ་ཐམས་ཅད་ལྷར་མ་ཤར་གྱི་བར་དུ་བསྒོམ་པར་བྱའོ། །
གཉིས་པ་ནི། སློབ་དཔོན་འདིས་བླ་མེད་སྤྱིའི་རྫོགས་པའི་རིམ་པ་གསང་བའི་དེ་ཁོ་ན་ཉིད་རབ་ཏུ་གསལ་བ་མཛད་དེ། ཕ་རྒྱུད་གསང་བ་འདུས་པ་དང་མ་རྒྱུད་འཁོར་ལོ་བདེ་མཆོག་གཉིས། རྗོད་བྱེད་གླེང་གཞིའི་ཡི་གེ་ཐ་དད་ཀྱང་བརྗོད་བྱ་རིམ་པ་བཞི་སྟོན་པར་མཚུངས་པའོ། །
མ་རྒྱུད་སྤྱིའི་རྫོགས་པའི་རིམ་པ་རིམ་པ་བཞི་པ་མཛད་དེ། ཀྱེ་རྡོ་རྗེ་དང་འཁོར་ལོ་བདེ་མཆོག་གཉིས། རྗོད་བྱེད་གླེང་གཞིའི་ཡི་གེ་ཐ་དད་ཀྱང་བརྗོད་བྱ་རིམ་པ་བཞི་སྟོན་པར་མཚུངས་པའོ། །
འཁོར་ལོ་བདེ་མཆོག་གི་ཐུན་མོང་མ་ཡིན་པའི་རྫོགས་པའི་རིམ་པ་དཔྱིད་ཀྱི་ཐིག་ལེ་མཛད་དེ། སཾ་བུ་ཊིའི་བརྟག་པ་དྲུག་པ་ནས་སྙིང་གའི་ཧཱུྃ་གི་ནང་གི་བྱང་ཆུབ་ཀྱི་སེམས་དཔྱིད་དང་། ལྟེ་བའི་ཨཾ་ཐིག་ལེ་གཉིས་སྙོམས་པར་འཇུག་པའི་རྫོགས་རིམ་བསྒོམ་ཚུལ་གསུངས་པ་དེ་སྟོན་པའོ། །
རིམ་པ་བཞི་པ་འདི་ལའང་འབྲོག་མི་ནས་བརྒྱུད་པ་ལམ་སྐོར་དགུའི་ཁོངས་སུ་གཏོགས་པ་དང་། ནཱ་རོ་ཏ་པ་ནས་བརྒྱུད་པ་གསང་མཐའ་བའི་ལུགས་གཉིས་ལས། ཕྱི་མ་ལ་རྗེ་ས་ཆེན་གྱིས་ནག་འབུམ་དུ་རིམ་བཞིའི་བསྡུས་དོན་དང་། ཐོ་ཡིག་གཉིས། ལོགས་སུ་རིམ་བཞི་ལམ་སློང་དང་གསུམ་མཛད་ཅིང་འདི་དང་པུ་ཧྲངས་ལོ་ཆུང་གི་དངོས་སློབ་དམར་བརྩོན་འགྲུས་རྒྱལ་མཚན་གྱིས་མཛད་པའི་རིམ་བཞི་གཉིས་ལ་ཁྱད་པར་མི་འདུག་པས། ནཱ་རོ་པའི་མན་ངག་ཏུ་ཡིད་ཆེས་བསྐྱེད་པའི་རྒྱུར་འགྱུར་བ་ཡིན་ནོ་གསུང་ངོ་། །
དེ་དག་གི་དོན་ཉམས་སུ་ལེན་པ་ལ། རིམ་པ་བཞི་ལས། དང་པོ་ཤེས་བྱ་རྒྱུད་ཀྱི་རིམ་པ་ནི། སྤྱིར་ཐ་མལ་པ་འཆི་བའི་དུས་སུ་འབྱུང་བ་བཞིའི་རིམ་གྱིས་རགས་པ་ལུས་ཐིམ་ཚུལ་དང་། སྣང་མཆེད་ཐོབ་གསུམ་གྱི་རིམ་གྱིས་སེམས་ཐིམ་ཚུལ་དང་། དེ་ནས་ལུགས་ལྡོག་གི་སྣང་བ་གསུམ་ལས་བར་དོ་གྲུབ་ཚུལ་དང་། དེ་ཉིད་མངལ་དུ་སྐྱེ་བ་བླངས་པ་ན་ཕ་མའི་ཁུ་ཁྲག་ལས་ལུས་གྲུབ་ཚུལ་དང་། དེ་ལས་ཐོག་མར་རྩ་ཁམས་ཇི་ལྟར་གྲུབ་པ། བར་དུ་ཇི་ལྟར་འཕེལ་བ། མཐར་ཇི་ལྟར་གནས་པའི་ཚུལ་རྣམས་རྒྱས་པར་ཤེས་པར་བྱ་བ་ཡིན་ཞིང་། འདིར་སྐབས་སུ་བབ་པའི་ཉམས་ལེན་ནི། སྔར་བཞིན་དག་པ་དྲན་པའི་བར་མངོན་པར་རྟོགས་པ་ཚང་བར་བསྒོམས་ནས། རང་གི་སྙིང་གའི་ཧཱུྃ་ལས་འོད་ཟེར་འཕྲོས་པས། སྣོད་བཅུད་ཐམས་ཅད་སྲུང་བའི་འཁོར་ལོ་ལ་བསྡུ། དེ་དུར་ཁྲོད་བརྒྱད་ལ། དེ་གཞལ་ཡས་ཁང་ལ། དེ་འཁོར་གྱི་ལྷ་རྣམས་ལ། འཁོར་གྱི་ལྷ་རྣམས་ཕྱོགས་གཡོན་སྐོར་གྱིས་སྣ་བུག་གཡོན་དང་། མཚམས་གཡས་སྐོར་གྱིས་སྣ་བུག་གཡས་ནས་སྙིང་གའི་ཧཱུྃ་ལ་བསྡུ། ཡུམ་ཡང་འོད་ཀྱི་རྣམ་པས་སྣ་བུག་གཡོན་ནས་ལྟེ་བའི་ཨཾ་ལ་བསྟིམས་པས་ཨཾ་གི་འོད་ཀྱིས་མུན་ཁུང་དུ་སྒྲོན་མེ་བཏེག་པ་ལྟར་ལྟེ་བ་སྤྲུལ་པའི་འཁོར་ལོ་གསལ་གདབ་སྟེ། ནང་སྐོར་འདབ་མ་བརྒྱད་ལ་ཨ་ཀ་ཙ་ཊ་ཏ་པ་ཡ་ཤ་བརྒྱད། དེ་རེ་རེ་ལ་འདབ་ཆུང་བདུན་བདུན་གྱེས་པས་ཕྱི་སྐོར་ང་དྲུག་ལ་མདུན་ནས་གཡོན་སྐོར་དུ་ཨཱ་ལི་བཅུ་དྲུག གཡས་སྐོར་དུ་ཀཱ་ལི་སོ་བཞི། ཨཱ་ཨཱི་ཨཱུ་ཨཻ་ཨཽ་ཨཾ་སྟེ་རིང་པོ་དྲུག་བཀོད། ཐམས་ཅད་ཀྱང་ཁ་དོག་དམར་པོ་མགོ་གྱེན་བསྟན་ནོ། །

ཡང་དེའི་འོད་ཀྱིས་སྙིང་ག་ཆོས་ཀྱི་འཁོར་ལོ་གསལ་གདབ་སྟེ། འདི་ལ་རིམ་བཞིའི་གཞུང་དང་ཐོ་ཡིག་ལས་དབུས་སུ་ཧཱུྃ་དང་། ཕྱོགས་བཞིར་ཨོཾ་ཏྲཱཾ་ཧྲཱིཿཨཱཿམཚམས་བཞིར་ལྃ་མཱྃ་པཱྃ་ཏཱྃ་བཞི་བཀོད་པར་བཤད་ཀྱང་། འདིར་དཔྱིད་ཀྱི་ཐིག་ལེ་ལྟར་དབུས་སུ་ཧཱུྃ། ཕྱོགས་བཞིར་ཨ་ཨི་ཨེ་ཨོ་སྟེ་ཐུང་ངུ་བཞི། མཚམས་བཞིར་ཡ་ར་ལ་ཝ་བཞི་ཁ་དོག་སྔོན་པོ་མགོ་ཐུར་བསྟན་བཀོད་གསུངས། ཡང་དེའི་འོད་ཀྱིས་མགྲིན་པ་ལོངས་སྤྱོད་ཀྱི་འཁོར་ལོ་གསལ་གདབ་སྟེ། གཞུང་དང་ཐོ་ཡིག་ལས་ཕྱོགས་བཞིར་ཐུང་ངུ་བཞི་བཀོད་པར་གསུངས་ཀྱང་། འདིར་དཔྱིད་ཐིག་ལྟར་དབུས་སུ་ཨོཾ། ཕྱོགས་བཞིར་ནང་སྐོར་ལ་ཨཱ་ཨཱི་ཨཱུ་ཨཻ་སྟེ་རིང་པོ་བཞི། དེ་རེ་རེ་ལ་འདབ་ཆུང་གསུམ་གསུམ་དུ་གྱེས་པའི་ཕྱི་སྐོར་བཅུ་གཉིས་ལ་དབྱངས་མ་ནིང་དང་བྲལ་བ་བཅུ་གཉིས་ཁ་དོག་དམར་པོ་མོག་གྱེན་བསྟན་འགོད་གསུང་། འཁོར་ལོ་འདི་གཉིས་དཔྱིད་ཐིག་ལྟར་ན་གཡོན་སྐོར་རོ། །
ཡང་དེའི་འོད་ཀྱིས་སྤྱི་བོ་བདེ་ཆེན་གྱི་འཁོར་ལོ་གསལ་གདབ་སྟེ། དབུས་སུ་ཧཾ། འདབ་མ་སོ་གཉིས་ལ་ཨཱ་ལི་བཅུ་དྲུག་གཡས་སྐོར་དང་གཡོན་སྐོར་དུ་ཁ་དོག་དཀར་པོ་མགོ་ཐུར་བསྟན་འགོད་དོ། །
དེ་དག་གི་དབུས་སུ་རྩ་གསུམ་ཡང་གསལ་གདབ་སྟེ། དབུས་སུ་ཨ་ཝ་དྷཱུ་ཏཱི། གཡས་སུ་མེ་མ་དམར་པོ་ཁ་གྱེན་བསྟན། དེའི་ནང་དུ་ཀཱ་ལི་གཉིས་གཉིས་ལ་ཨཱ་ལི་རེ་རེས་སྤེལ་བ། མགོ་བོར་ཨོཾ་དང་མཐར་ཧཱུྃ་ཕཊ་དང་ལྡན་པ་ཁ་གྱེན་བསྟན། གཉིད་མ་དཀར་པོ་ཁ་ཐུར་བསྟན། དེའི་ནང་དུ་ཡི་གེ་སྔ་མ་དང་འདྲ་བ་ཁ་ཐུར་བསྟན་ནོ། །
བཤང་སྒོར་རླུང་དང་སུམ་མདོར་མེ་སྟེ། དེ་ལྟར་རྩ་གསུམ་འཁོར་ལོ་དྲུག་ཡི་གེ་དང་བཅས་པ་ཡུན་རིང་དུ་གསལ་གདབ་ཅིང་བསྒོམ་མོ། །
དེ་དག་ནི་རྒྱུད་ཀྱི་རིམ་པ་སྟེ། རྒྱུད་ནི་འཁོར་ལོ་བཞི་ལ་སོགས་པ་ལུས་ལ་ཡེ་ནས་གནས་པ་ཡིན་ལ། རིམ་པ་ནི་དེ་རིམ་གྱིས་གསལ་འདེབས་པ། མཐར་ཕྱིན་པའི་ཚད་ནི་རྩ་གསུམ་དང་འཁོར་ལོ་དྲུག་ཡིད་ལ་གསལ་བར་སྣང་བའོ། །
གཉིས་པ་ཉམས་ལེན་སྔགས་ཀྱི་རིམ་པ་ལ་སྔོན་འགྲོ་ནི། རླུང་འབྱུང་འཇུག་དང་བསྟུན་ཏེ། རླུང་ཕྱིར་འབྱུང་བའི་ཚེ་གཡས་མེ་མ་ཡི་གེ་དང་བཅས་པ་གསལ་གདབ། ནང་དུ་འཇུག་པའི་ཚེ་གཡོན་གཉིད་མ་ཡི་གེ་དང་བཅས་པ་གསལ་གདབ། ཅུང་ཟད་གནས་པའི་ཚེ་ཨཾ་འབར་བ་ལ་སེམས་གཏད་དེ་ཡུན་རིང་དུ་བསྒོམ། དེ་ལ་གོམས་ནས་ནང་དུ་འཇུག་པ་དང་བསྟུན་ཏེ། རླུང་ལྟེ་བའི་ཨཾ་ལ་བསྟིམ་ཞིང་ཤེས་པ་ཨཾ་ལ་གཏད་དེ་སྟེང་རླུང་ཐུབ་ཚད་དུ་མནན། དེ་ལྟར་དྲག་ལ་ཡུན་ཐུང་བ་ཡང་ཡང་དུ་བསྒོམས་པས་ལྟེ་བའི་གནས་སུ་དུ་བ་ལ་སོགས་པའི་རྟགས་ལྔ་སྐྱེས་ཞིང་ཨཾ་གི་མེ་ཡང་སོར་གཉིས་ལ་སོགས་པ་ནས་མགྲིན་པའི་བར་དུ་འབར་བ་སྙམ་བྱེད་པ་འབྱུང་ངོ་། །
དེ་ནས་སྔགས་རིམ་དངོས་ནི་འོག་རླུང་དྲག་ཏུ་བསྐུམས་པས་ཨཾ་གིས་མེ་སྦར་ཏེ། ཡར་རོ་མ་ནས་སོང་སྟེ་འཁོར་ལོ་གོང་མ་གསུམ་གྱི་ཡིག་འབྲུ་རྣམས་རིམ་པ་བཞིན་དུ་བསྲེགས་ནས་སྨིན་མཚམས་གནས་ཀྱི་སྒོ་ཕྱེ་ནས། སྣ་བུག་གཡས་ནས་བྱུང་སྟེ། མདུན་གྱི་ནམ་མཁར་དེ་བཞིན་གཤེགས་པ་དཔག་ཏུ་མེད་པ་བསྒོམས་ལ། དང་པོར་གཅིག་དང་དེ་ནས་ཇེ་མང་། མཐར་ཐམས་ཅད་ཀྱི་ཤངས་བུག་གཡས་ནས་ཞུགས། དེ་དག་གི་སྤྱི་བོ་ལ་སོགས་པའི་འཁོར་ལོ་བཞི་རིམ་པ་བཞིན་བཞུ་བཏུལ་བྱས་ནས་ལྟེ་བའི་གནས་སུ་མེ་དང་བྱང་ཆུབ་ཀྱི་སེམས་འདྲེས་པ་དེ་རྩ་གཡས་ནས་བྱུང་བ་ཤངས་བུག་གཡས་ནས་རང་གི་སྣ་བུག་གཡོན་དུ་ཞུགས། སྤྱི་བོ་གསེར་གྱི་སྒོ་ཕྱེ་སྟེ་སྤྱི་བོའི་འཁོར་ལོ་བྱང་ཆུབ་སེམས་ཀྱིས་ཁེངས། ཡང་གཡོན་རྐྱང་མ་ནས་ཞུགས་ཏེ། འཁོར་ལོ་འོག་མ་རིམ་པ་གསུམ་རིམ་པ་བཞིན་ཁེངས་པས་འཁོར་ལོ་བཞིའི་གནས་སུ་ཡས་འབབ་ཀྱི་དགའ་བ་བཞི་སྐྱེས་པར་བསམ། བྱང་ཆུབ་ཀྱི་སེམས་ཨཾ་ལ་ཕོག་པས་ཨཾ་དྲག་ཏུ་འབར་ཏེ་དབུ་མ་ཁ་བྱེ་ནས་སྙིང་ཁའི་ཧཱུྃ་དང་། མགྲིན་པའི་ཨོཾ་ཞེན་ཐོགས་མེད་པར་བཅོམ་ནས་སྤྱི་བོའི་ཧཾ་ལ་ཕོག་པས། དེ་ལས་བྱང་ཆུབ་ཀྱི་སེམས་འཛག་པའི་འབར་འཛག་ལ་སེམས་གཏད་དེ་སྟེང་རླུང་མནན་ལ་བསྒོམ་མོ། །

དེའི་ཚེ་ལུས་འཕར་གཡོ་དང་། ངག་ཏུ་ཀུ་ཅོ་འདོན་པ་སོགས་བྱུང་ན་ཧཾ་མགོ་གཅད་པ་ཞེས་བྱ་བ། རླུང་རྔུབ་ཅིང་དྲག་ཏུ་འབུད་པ་ལན་གསུམ་བྱས་ནས་སྤྱི་བོའི་ཧཾ་མི་དམིགས་པར་བྱ། དེས་ཀྱང་མ་ཞི་ན་སྙིང་ག་ཡན་ཆད་ཀྱི་ལུས་ཁ་ཡེད་དུ་བྱ། དེས་ཀྱང་མ་ཞི་ན་ཐམས་ཅད་སེམས་སུ་ཤེས་པར་བྱའོ། །
དེ་དག་ནི་སྔགས་ཀྱི་རིམ་པ་སྟེ། སྔགས་ནི་ལྟེ་བའི་ཨཾ། རིམ་པ་ནི་རིམ་གྱིས་སྦར་ཏེ། རང་གི་འཁོར་ལོ་དང་དེ་བཞིན་གཤེགས་པའི་འཁོར་ལོ་རྣམས་བསྲེག་པ་ནས་འབར་འཛག་ལ་སེམས་གཏད་པའི་བར་རོ། །
མཐར་ཕྱིན་པའི་ཚད་ནི་འཕར་གཡོ་ལ་སོགས་པའོ། །
གསུམ་པ་སྐྱེ་བ་ཡེ་ཤེས་ཀྱི་རིམ་པ་ནི། ཨཾ་གི་མེས་སྤྱི་བོའི་ཧཾ་ལས་བྱང་ཆུབ་ཀྱི་སེམས་དབུ་མའི་ལམ་ནས་རྡོ་རྗེ་ནོར་བུའི་བར་དུ་ཕབ་ནས་བདེ་བ་ལ་སེམས་གཏད་དེ་རླུང་ཁ་སྦྱར་བསྒོམ་མོ། །
དེ་ལྟར་གཏད་པས་བདེ་བ་མི་བཟོད་ཅིང་ནོར་བུ་འགས་པ་སྙམ་བྱེད་ན་མས་བརྟན་གྱི་དགའ་བ་བཅུ་དྲུག་བསྒོམ་པ་ནི། རྡོ་རྗེ་ནོར་བུའི་རྐེད་པར་བདེ་བ་ལ་སེམས་གཏད་པས་དགའ་བའི་དགའ་བ། དེར་ཡང་མི་བཟོད་ན་རྩ་བར་བདེ་བ་ལ་སེམས་གཏད་པས་དགའ་བའི་མཆོག་དགའ། དེར་ཡང་མི་བཟོད་ན་དེ་ནས་ལྟེ་བའི་བར་གྱི་བཞི་ཆ་གཅིག་ལ་བདེ་བ་ལ་སེམས་གཏད་པས་དགའ་བའི་དགའ་བྲལ། དེར་མི་བཟོད་ན་ལྟེ་བར་བདེ་བ་ལ་སེམས་གཏད་པས་དགའ་བའི་ལྷན་སྐྱེས། དེ་བཞིན་དུ་ལྟེ་བ་ནས་སྙིང་གའི་བར་ལ་མཆོག་དགའི་བཞི། སྙིང་ག་ནས་མགྲིན་པའི་བར་ལ་དགའ་བྲལ་གྱི་བཞི། མགྲིན་པ་ནས་སྤྱི་བོའི་བར་དུ་ལྷན་སྐྱེས་ཀྱི་བཞི་སྐྱེས་པར་བསམས་ལ་རིམ་པ་བཞིན་བདེ་བ་ལ་སེམས་གཏད་དོ། །
དེ་དག་ནི་ཡེ་ཤེས་ཀྱི་རིམ་པ་སྟེ། ཡེ་ཤེས་ནི་དགའ་བ་བཅུ་དྲུག་གི་མཐར་ལྷན་སྐྱེས་མྱོང་བ། རིམ་པ་ནི་རྡོ་རྗེ་ནོར་བུར་བདེ་བ་བསྒོམ་པ་ནས་མཛོད་སྤུར་བདེ་བ་བསྒོམ་པའི་བར་རོ། །
མཐར་ཕྱིན་པའི་ཚད་ནི་བདག་གི་རྒྱུད་བདེ་བས་མྱོས་པ་ལ་སོགས་པའོ། །
བཞི་པ་འབྲས་བུ་གསང་བའི་རིམ་པ་ནི། སྣའི་བར་གྱི་ཀ་བ་མེད་པ་སྒོ་ང་སྟོང་པ་ལྟ་བུར་བསྒོམས་ལ། དེ་ནས་སྲོག་རྩོལ་གྱི་རླུང་ཆ་མཉམ་སྟེ་སྤོས་དུད་བཞིན་ལུས་ཀྱི་ནང་ནས་བྱུང་། སྣའི་ཕུག་ཏུ་ཆི་ལི་ལི་འཆིལ་ནས་ཕར་མི་འགྲོ་བར་བསམ་མོ། །
དེ་དག་ནི་གསང་བའི་རིམ་པ་སྟེ། གསང་བ་ནི་སྲོག་འཛིན་པའི་རླུང་། རིམ་པ་ནི་རླུང་སྐྱོན་རྣམས་རིམ་གྱིས་སེལ་བ། མཐར་ཕྱིན་པའི་ཚད་ནི་ལུས་རས་བལ་གྱི་ཟེགས་མ་ལྟར་ཡང་བ་དང་། སྨིག་རྒྱུ་ལ་སོགས་པའི་རྟགས་ལྔ་མཐོང་བའོ། །
དེའི་ཚེ་ཆོས་ཐམས་ཅད་རང་གི་སེམས་སུ་འདུས་པས་ཕྱི་རོལ་གྱི་ཡུལ་ལ་མི་རྟོག་པར་བསྒོམ། སེམས་ཀྱི་རྟོག་པ་བྱུང་ཚོར་ཐམས་ཅད་མི་དམིགས་པར་བསྒོམ། དེ་ནས་ནང་གི་སེམས་དང་ཕྱི་རོལ་གྱི་ཡུལ་ཐམས་ཅད་གཉིས་སུ་མེད་པར་མི་དམིགས་པར་བསྒོམ་མོ། །
དེ་ལྟར་བསྒོམས་པས་མངོན་པར་ཤེས་པ་ལྔ་རིམ་གྱིས་འཐོབ་པ་འབྱུང་སྟེ། དེ་ལ་གཉིས་སུ་མེད་པའི་རིམ་པ་ཞེས་ཀྱང་གསུང་ངོ་། །
དེ་ལྟར་བསྒོམས་པས་ཆོས་མཆོག་མན་ཆད་ཀྱི་ལམ་ཆོད་ནས་ཕྱག་རྒྱ་ལུང་སྟོན་པ་འབྱུང་ལ། དེ་ལ་བརྟེན་ནས་འཇིག་རྟེན་ལས་འདས་པའི་ཡེ་ཤེས་མངོན་དུ་བྱེད་དེ། གནས་ལ་སོགས་པའི་ས་བཅུ་གཉིས་རིམ་གྱིས་བགྲོད་ནས་འབྲས་བུ་སྐུ་གསུམ་ཡན་ལག་བདུན་ལྡན་འཐོབ་པར་འགྱུར་རོ། །
འདི་དག་ནི་ཉམས་སུ་ལེན་པའི་རིམ་པ་ས་མཚམས་དང་བཅས་པ་ཙམ་ཞིག་བྲིས་པ་ཡིན་ལ། རྒྱུད་རིམ་གྱི་སྐབས་སུ་རྩ་ཁམས་ལ་སོགས་པ་ཐོས་བསམ་གྱིས་ཇི་ལྟར་གཏན་ལ་དབབ་པའི་ཚུལ་དང་། རིམ་པ་ཕྱི་མ་རྣམས་ཀྱི་སྐབས་སུ་ཉམས་སྐྱེ་ཚུལ་ངོ་སྤྲོད་དང་བཅས་པ་དང་། གེགས་འབྱུང་ཚུལ་སེལ་ཚུལ་དང་བཅས་པ་དང་། ཡོན་ཏན་ཇི་ལྟར་འབྱུང་བའི་ཚུལ་རྣམས་ནི་རྣལ་འབྱོར་གྱི་དབང་ཕྱུག་ས་སྐྱ་པ་ཆེན་པོའི་རིམ་བཞི་ལམ་སློང་ལས་རྒྱས་པར་ཤེས་པར་བྱའོ། །

