༼ཐ༽༄༅། །
དྲིས་ལན་པད་མོ་བཞད་པ་བཞུགས་སོ།། ན་མོ་མཉྫུ་གྷོ་ཥཱ་ཡ། འཁྲུལ་མེད་གནད་ཀྱི་ལམ་སྟོན་པ། །
རྗེ་བཙུན་དམ་པའི་ཞབས་པདྨོར། །
བཏུད་ནས་དད་ལྡན་སློབ་མ་ཡིས། །
དྲིས་ལན་འགའ་ཞིག་འདིར་བརྗོད་བྱ། །
དེ་ལ་དང་པོར་སྡོམ་གསུམ་ཁ་སྐོང་གི་ཕྱོགས་སྔ་སྨྲ་བ་པོ་རྣམས་ཀྱི་ངོས་འཛིན་གང་ཡིན་ཞེས་པའི་ལན་ནི། དྲི་བཅས་ཀྱི་སེམས་ལ་རིགས་པས་བདེན་པ་བཀག་ཙམ་བདེར་གཤེགས་སྙིང་པོ་འདོད་པ་ནི་དར་ཊཱིཀ་པ་དང་། དེའི་རྗེས་འབྲང་གི་ལུགས་སྨྲ་བ་པོ་རྣམས་སོ། །
འདུས་བྱས་རང་བཞིན་གནས་རིགས་དང་འདུས་མ་བྱས་རང་བཞིན་གནས་རིགས་གཉིས་སུ་ཕྱེ་བ་ནི་རོང་ཊཱིཀ་གི་དངོས་བསྟན་ཡིན་ལ་ཆོས་རྗེ་ཉིད་ཀྱི་དགོངས་པ་ནི་འཁྱོག་པོ་སྲོང་བའི་ཚུལ་གྱིས་གནས་སྐབས་སོ་སོར་བཤད་པ་ཡིན་གྱི། མཐར་ཐུག་ཟུང་འཇུག་ཉིད་ཡིན་ནོ། །
བདེར་གཤེགས་སྙིང་པོ་བདེར་གཤེགས་ཁོ་ན་ལ་ཡོད་ཀྱི་འགྲོ་བ་ལ་མེད་པར་འདོད་པ་ནི་སྔར་བྱོན་པའི་བུ་སྟོན་ཁ་ཆེ་དང་། དེང་སང་དབུས་གཙང་དང་། མདོ་ཁམས་ན་ཡོད་པའི་མཚན་ཉིད་པ་ཁ་ཅིག་གོ །རང་བཞིན་རྣམ་དག་གི་ཆོས་དབྱིངས་དང་། གློ་བུར་དྲི་བྲལ་གྱི་ཆོས་དབྱིངས་གཉིས་འགལ་བར་འདོད་པ་ནི་དེང་སང་གི་མཚན་ཉིད་པ་ཕལ་ཆེར་རོ། །
རྣམ་རིག་པའི་བག་ཆགས་ཀྱིས་བསྒྲིབས་པའི་སྐྱེས་ཆེན་ཤེས་བྱ་ཀུན་ལ་བདེན་པ་གཉིས་དང་། མཚན་ཉིད་གསུམ་དུ་ཕྱེ་ནས་ཀུན་བཏགས་དང་གཞན་དབང་ཀུན་རྫོབ་དང་། ཡོངས་གྲུབ་དོན་དམ་བདེན་པར་བྱས་ཏེ། དོན་དམ་བདེན་པའི་གཅིག་ཏུ་གྲུབ་པར་འདོད་པ་སོགས་ནི་ཇོ་ནང་ཀུན་མཁྱེན་པའི་ངེས་དོན་རྒྱ་མཚོའི་དགོངས་པ་དཔྱིས་ཕྱིན་པར་བཀོད་པ་ཡིན་ལ། ཞར་བྱུང་རྒྱུད་གསུམ་ཀ་ཀྱེ་རྡོར་མཚན་ཉིད་པར་འདོད་པ་ནི་སྔར་བྱོན་པའི་ཀུན་དགའ་རྒྱལ་མཚན་པ་དང་། ཕྱིས་ཀྱི་རང་ལུགས་ཀྱི་བླ་མ་ཁ་ཅིག་གོ །གཞིའི་སྐབས་ཀྱི་ཕྱོགས་སྔ་བྱུང་ཚུལ་མདོར་བསྡུས་པའོ། །
སོ་ཐར་གྱི་སྡོམ་པ་གཟུགས་ཅན་དང་། གྲངས་རིས་བརྒྱད་ཁོ་ནར་འདོད་པ་དང་། འཆི་བའི་ཚེ་གཏོང་བས་ཁྱབ་པར་འདོད་པ་ནི་འདུལ་མཛོད་ཁོ་ན་ལ་བརྟེན་པའི་སྡེ་སྣོད་འཛིན་པ་ཕལ་ཆེར་རོ། །
སོ་ཐར་ལ་འཇིགས་སྐྱོབ་ལེགས་སྨོན། ངེས་འབྱུང་གི་ཚུལ་ཁྲིམས་གསུམ་དུ་དབྱེ་བ་དང་། སོ་ཐར་གྱི་ངོ་བོ་གཞན་གནོད་གཞིར་བཅས་སྤོང་བ་འཕགས་ཡུལ་གྱི་གཞུང་འགྲེལ་ལ་བཤད་པ་མེད་ཅེས་པ་ནི། དེང་སང་དྲི་བའི་ཟོལ་གྱིས་སྡོམ་གསུམ་རབ་དབྱེ་འགོག་པ་ལ་བརྩོན་པ་དེ་ཉིད་དོ། །
གཞན་གནོད་གཞིར་བཅས་སྤོང་བ་དགེ་སློང་གི་སྡོམ་པ་ཁོ་ནའི་ངོ་བོ་ཡིན་གྱི་སོ་ཐར་སྤྱིའི་ངོ་བོ་མ་ཡིན་ནོ་ཞེས་པ་ནི་ནམ་མཁའ་བསོད་ནམས་སོ། །
སྐྱེས་ཚོགས་ཁོ་ནས་བུད་མེད་བསྙེན་རྫོགས་བྱེད་པ་ནི་ཐོག་མར་དགེ་ལྡན་པའི་འདུལ་བ་པ་ཞེས་པ་གཅིག་གིས་བྱས་པར་གྲགས་ནས་རིགས་པའི་འུར་རྡོ་འཕངས་པ་ཕྱིས་དེ་དག་གིས་མ་བྱས་སོ་ཞེས་ཟེར་ཞིང་། ནམ་མཁའ་བསོད་ནམས་ཀྱིས་མཁན་པོ་དང་། ཤངས་ཀྱི་ཕུའི་བླ་མ་ཞིག་གིས་ལས་སློབ་བྱས་ནས་ཆུ་དབར་རང་བྱོན་གྱི་དཔོན་མོ་བསྙེན་རྫོགས་བྱས་པ་ལ་ཕོག་སོང་བར་སྣང་ངོ་། །
བསྙེན་རྫོགས་བསྒྲུབ་བྱ་གསུམ་ལས་མང་བ་ལ་མི་རུང་ཡང་། དགེ་ཚུལ་ལ་བསྒྲུབ་བྱ་གསུམ་ལས་མང་བ་འཇུག་ཏུ་རུང་ཞེས་པ་ཡང་སྔར་གྱི་ཟོལ་ཅན་དེ་ཉིད་དོ། །
སོ་ཐར་སྡོམ་པའི་སྐབས་ཀྱི་ཕྱོགས་སྔ་མདོར་བསྡུས་པའོ། །
བདག་གཞན་བརྗེ་བའི་དོན་གཅེས་འཛིན་བརྗེ་བ་ཡིན་གྱི། དགེ་སྡིག་དང་། བདེ་སྡུག་བརྗེ་བ་མ་ཡིན་ཞེས་པ་ནི་ཙོང་ཁ་པའོ། །
མཐའ་བཞིའི་སྤྲོས་བྲལ་རྒྱ་ནག་དགེ་སློང་གི་ལྟ་བ་ཡིན་པས་ནོར་བ་ཡིན་ལ། རིགས་པས་བདེན་པ་བཀག་པའི་རྗེས་སུ་བདེན་མེད་ཉིད་ལ་ཞེན་ནས་འགོག་དུ་མི་རུང་ཞེས་སོགས་ཀྱང་། ཙོང་ཁ་པའི་དབུ་མའི་ཡིག་ཆ་རྣམས་ཀྱི་འདོད་པ་མཐར་ཐུག་པའོ། །

ཐ་སྙད་ཀྱི་རྣམ་གཞག་ལའང་ཡོད་མིན་མེད་མིན་སྨྲ་བ་ནི་ལོ་ཙཱ་བ་སྐྱབས་མཆོག་དཔལ་ལོ། །
བདག་དང་གང་ཟག་གཉིས་རྣམ་གྲངས་སུ་སྨྲ་བ་མུ་སྟེགས་པའི་གཞུང་ཡིན་པས་ཐ་སྙད་དུའང་བདག་མེད་ཅིང་གང་ཟག་ཡོད་པར་འདོད་པ་དང་། དེར་རྗེས་སུ་ཐ་སྙད་དུ་བདག་ཡོད་པ་བཞིན་དུ་གང་ཟག་གི་བདག་ཀྱང་ཡོད་པར་འདོད་པ་གཉིས་ནི་སྔར་གྱི་ཟོལ་ཅན་དེ་ཉིད་ཀྱི་གྲུབ་མཐའ་སྔ་ཕྱིའོ། །
དབུ་མ་ལྟ་ཁྲིད་ཀྱི་ཚེ་ཐོག་མར་ང་བགྲངས་པའི་སྒོ་ནས་ངར་འཛིན་ལྷན་སྐྱེས་ཀྱི་ཞེན་ཡུལ་བཙལ་ཞིང་དེ་རྙེད་པའི་ཚེ་ང་མེད་ཅེས་བགྲང་བར་འདོད་པ་ནི་ལྕང་ར་མཁན་པོའི་རྗེས་སུ་འབྲང་བའི་དགེ་ལྡན་པ་རྣམས་ཏེ། འདི་ལ་ཡང་འདུལ་བ་པ་དང་། དེའི་བླ་མ་དང་། དེའི་གདན་ས་པ་གསུམ་གྱིས་རིམ་པ་ལྟར་ང་སྣང་ཚུལ་ལྟར་མེད་ཅེས་བགྲང་དགོས་པ་དང་། ང་མེད་ཅེས་བགྲངས་པ་ཉིད་ཀྱིས་ཆོག་པ་དང་། ང་ཞེས་བརྗོད་དུ་མི་རུང་བར་མེད་ཅེས་པའི་ཚིག་ཁོ་ན་བགྲང་དགོས་པར་འདོད་པའི་རིམ་པ་གསུམ་ཡོད་པར་གྲགས་ཏེ། གསུམ་ཀའང་སྙིང་རྗེའི་ཡུལ་ལོ། །
བྱང་སེམས་ཀྱི་སྡོམ་པའི་སྐབས་ཀྱི་ཕྱོགས་སྔ་མདོར་བསྡུས་པའོ། །
རྒྱུད་སྡེ་མཐའ་དག་ལ་རང་བཟོའི་ཆོག་ཁྲིགས་སྦྱར་ནས་དབང་བསྐུར་གཅིག་ཐོབ་པས་ཀུན་ཐོབ་པར་འདོད་པ་ནི་བོ་དོང་ཕྱོགས་ལས་རྣམ་རྒྱལ་ལོ། །
དབང་གིས་མ་སྨིན་པའི་སོ་སྐྱེ་ལ་གསང་སྒྲོགས་བྱེད་པ་ནི་ངོར་པ་མ་གཏོགས་པའི་དེང་སང་གི་སྔགས་པ་ཐམས་ཅད་དང་། ད་ནི་ངོར་པའི་ཡང་སློབ་མ་འགའ་ཞིག་གོ །རྡོ་རྗེ་སྤུན་བླ་མ་གཅིག་ལ། དཀྱིལ་འཁོར་གཅིག་ལས་དུས་གཅིག་ཏུ་དབང་བསྐུར་ཐོབ་པ་དགོས་པར་འདོད་པ་ནི་ཙོང་ཁ་པའོ། །
ཐེག་པ་གསུམ་ཅར་གྱི་ཚོགས་ལམ་ཆེན་པོ་ཡན་ཆད་གསང་སྔགས་ཁོ་ནས་ཐོབ་པར་འདོད་པ་ནི་བོ་དོང་ཕྱོགས་ལས་རྣམ་རྒྱལ་ལོ། །
བྱ་རྒྱུད་ཀྱི་བསྐྱེད་ཆོག་ལ་བདག་བསྐྱེད་ཡོད་པར་འདོད་པ་ཡང་ཙོང་ཁ་པའོ། །
སྦྱོང་རྒྱུད་ལས་གསུངས་པའི་འཇིག་རྟེན་པའི་དཀྱིལ་འཁོར་དྲུག་གི་འཁོར་རྣམས་འཇིག་རྟེན་རང་རྒྱུད་པར་འདོད་པ་ནི་ངོར་པའི་སློབ་མ་བླ་མའི་སྒྲོས་མ་ཟིན་ཀྱང་ཟིན་པར་རློམ་པ་རྣམས་སོ། །
རྒྱུད་སྡེ་འོག་མ་ལ་རིམ་གཉིས་ཡོད་པར་འདོད་པ་ནི་དགའ་དོང་པ་ཆོས་རྒྱལ་དཔལ་བཟང་ངོ་། །
སྣང་བ་ལྷ་རུ་འཆར་བའི་དོན་ཡིད་ངོར་འཆར་བ་ཙམ་ཡིན་གྱི་ཕྱི་རོལ་གྱི་སྣང་བ་ལྷ་རུ་འཆར་བ་མ་ཡིན་ཞེས་པ་ནི་ཙོང་ཁ་པ་དང་། དེའི་རྗེས་འབྲང་གི་དགེ་ཆུང་རྣམས་སོ། །
ཀུན་བཏགས་དང་གཞན་དབང་ལྷ་རུ་བསྒོམ་པར་བྱ་བ་མ་ཡིན། ཡོངས་གྲུབ་ཁོ་ན་ལྷར་བསྒོམ་པར་བྱ་བ་ཡིན་ནོ་ཞེས་པ་ནི་ཇོ་ནང་ཀུན་མཁྱེན་ཆེན་པོའོ། །
སྦྱིན་སྲེག་ལ་རྫས་སྔགས་བཅུ་ཙམ་གྱི་ཡུན་ཚད་ལ་སྦྱིན་སྲེག་བརྒྱ་ལ་སོགས་པའི་གྲངས་བྱེད་པ་ནི་ངོར་པ་མ་གཏོགས་པའི་དེང་སང་གི་སྔགས་པ་རྣམས་དང་། ངོར་པའི་ཡང་སློབ་མ་འགའ་ཞིག་གོ །གཏོར་མགྲོན་གྱི་དམ་ཚིག་པ་གཤེགས་ནས་ཡེ་ཤེས་པ་བསྡུ་བ་ནི་བོ་དོང་བའི་རྗེས་འབྲང་རྣམས་སོ། །
གནམ་རྒྱན་གྱི་དཀྱིལ་འཁོར་ལ་འཁོར་གྱི་ལྷ་དབུ་ནང་ལ་བསྟན་པ་ནི་སྤོས་ཁང་པ་རིན་རྒྱལ་གྱི་བཞེད་པ་ཡིན་ཟེར་ནས་ཉང་སྟོད་ཕྱོགས་སུ་དར་རོ། །
སྨན་བླའི་ཕོ་བྲང་ནི་ཉང་སྟོད་སྒོམ་ཆེན་གྱི་ཉམས་སྣང་ཡིན་པར་གྲགས་སོ། །
ཆོ་ག་མི་བྱེད་པར་མིང་བྱང་སྲེག་པ་ནི་སྒོམ་སྡེའི་ཡུལ་ལ་དར་བས་དགག་དགོས་སོ་ཞེས་སྒོམ་སྡེ་བསོད་ནམས་རིན་ཆེན་གྱིས་བསྐུལ་ནས་བྲིས་པའོ། །
སྨན་བླའི་གནོད་སྦྱིན་བཅུ་གཉིས་འཇིག་རྟེན་པ་ཡིན་པས་ཕྱག་དང་སྐྱབས་འགྲོ་མི་རུང་ཞེས་པ་ནི་ཇོ་གདན་འགའ་ཞིག་གིས་འདོད་ཅིང་། དེའི་གཡོག་བདུན་འབུམ་ལ་ཕྱག་མཆོད་བྱེད་པ་ནི་དེང་སང་གཙང་ཕྱོགས་ཀྱི་ཆོས་སྡེ་ཕལ་ཆེར་རོ། །

རྟེན་གྱི་ནང་རྫོངས་ཀྱི་གཟུང་མཐའ་ནས་སྒྲིལ་པ་ནི་ངོར་པ་མ་གཏོགས་པ་གཞན་ཀུན་ནོ། །
གནོད་སྦྱིན་ཕོ་མོའི་འཁོར་ལོ་ལ་ཕོ་འཁོར་འོག་དང་མོ་འཁོར་སྟེང་དུ་བྱེད་པ་ནི་བུ་སྟོན་པའི་གྲུབ་མཐའ་འོ། །
སྔགས་སྡོམ་གྱི་སྐབས་ཀྱི་ཕྱོགས་སྔ་མདོར་བསྡུས་པའོ། །
རྡོ་རྗེ་ཐེག་པའི་ས་བཅུ་གཅིག་པ་དང་། བཅུ་གཉིས་པ་གཉིས་ཕ་རོལ་ཏུ་ཕྱིན་པའི་ས་བཅུ་པར་བསྡུ་དགོས་སོ་ཞེས་པ་ནི་ཙོང་ཁ་པ་དང་། རང་ལུགས་ཀྱི་བླ་མ་ཕྱི་མ་ཁ་ཅིག་གོ །ཕ་རོལ་ཏུ་ཕྱིན་པའི་ཐེག་པ་ནས་བཤད་པའི་སྐུ་གསུམ་ཡེ་ཤེས་བཞི་རྡོ་རྗེ་ཐེག་པའི་ས་བཅུ་གཅིག་པ་ཡིན་པས་དེའི་གོང་དུ་ཡང་ས་བཅུ་གཉིས་པ་དང་། བཅུ་གསུམ་པ་བགྲོད་དགོས་པར་འདོད་པ་ནི་རང་ལུགས་ཀྱི་ས་བཅུ་གསུམ་བསྒྲུབ་པར་འདོད་ཀྱང་སྒྲུབ་བྱེད་ཐལ་ཆེས་པ་འགའ་ཞིག་གོ །འབྲས་བུའི་སྐབས་ཀྱི་ཕྱོགས་སྔ་མདོར་བསྡུས་པ་སྟེ་སྡོམ་གསུམ་ཁ་སྐོང་གི་ཕྱོགས་སྔ་ངོས་འཛིན་བསྟན་ཟིན་ཏོ། །
ཆོས་དབྱིངས་ཡོད་པའང་མ་ཡིན་ཏེ། །
ཡོད་ཙམ་མི་རྟག་གིས་ཁྱབ་པར། །
ཆོས་ཀྱི་གྲགས་པས་ལེགས་པར་གསུངས། །
ཞེས་པའི་དོན་སྒྲ་དྲང་ཐད་དུ་ཁས་ལེན་རྒྱུ་ཡིན་ནམ་ཞེས་པའི་ལན་ནི་གྲུབ་མཐའ་བཞིའི་ཡོད་པའི་དོན་ངོས་བཟུང་བ། དེ་དག་ལ་མི་རྟག་པས་ཁྱབ་པར་འདོད་མི་འདོད་དཔྱད་པ། སྐབས་ཀྱི་དོན་ངོས་གཟུང་བ་དང་གསུམ་གྱིས་རྟོགས་པར་བྱའོ། །
དང་པོ་ནི་བྱེ་བྲག་ཏུ་སྨྲ་བའི་ལུགས་ལ་ཀུན་རྫོབ་ཏུ་ཡོད་པ་དང་། དོན་དམ་དུ་ཡོད་པ་གཉིས་ལས། དང་པོ་ནི་བཅོམ་པའམ་གཞིགས་པ་ན་དེ་འཛིན་གྱི་བློ་འདོར་བ་སྟེ། བུམ་པ་དང་འཇིག་རྟེན་ན་གྲགས་པའི་ཆུ་ལ་སོགས་པའོ། །
གཉིས་པ་ནི་བཅོམ་གཞིག་བྱས་པ་ན་དེ་འཛིན་གྱི་བློ་མི་འདོར་བ་སྟེ། ཤེས་བྱ་གཞི་ལྔའོ། །
མདོ་སྡེ་པའི་ལུགས་ལ་ཀུན་རྫོབ་ཏུ་ཡོད་པ་ནི་དོན་དམ་པར་དོན་བྱེད་དེ་མི་ནུས་པ་སྟེ་སྤྱི་མཚན་རྣམས་སོ། །
དོན་དམ་དུ་ཡོད་པ་ནི་དོན་དམ་པར་དོན་བྱེད་ནུས་པ་སྟེ་རང་མཚན་རྣམས་སོ། །
སེམས་ཙམ་པའི་ལུགས་ལ་ཀུན་རྫོབ་ཏུ་ཡོད་པ་ནི་གང་ལ་དམིགས་ན་ཀུན་ནས་ཉོན་མོངས་པ་སྐྱེ་བ་སྟེ། ཀུན་བཏགས་དང་། མ་དག་གཞན་དབང་ངོ་། །
དོན་དམ་དུ་ཡོད་པ་ནི་གང་ལ་དམིགས་ན་རྣམ་པར་བྱང་བ་སྐྱེ་བ་སྟེ་དག་པ་གཞན་དབང་དང་ཡོངས་གྲུབ་རྣམས་སོ། །
དབུ་མ་པའི་ལུགས་ལ་དོན་དམ་དུ་ཡོད་པ་ནི་ཅི་ཡང་མི་འདོད་ཅིང་། ཀུན་རྫོབ་ཏུ་ཡོད་པ་ལ་ལོག་པའི་ཀུན་རྫོབ་ཏུ་ཡོད་པ་དང་ཡང་དག་ཀུན་རྫོབ་ཡོད་པ་གཉིས་ལས། དང་པོ་ནི་ཡང་དག་ཀུན་རྫོབ་མི་བདེན་པར་བསྒྲུབ་པའི་དཔེ་ཙམ་ཡིན་གྱི་འཇིག་རྟེན་གྱི་ཐ་སྙད་དུ་ཡོད་པ་མིན་ནོ། །
ཕྱི་མ་ནི་འཇིག་རྟེན་གྱི་ཐ་སྙད་དུ་ཡོད་པ་དང་། ཐ་སྙད་བདེན་པ་དང་། འཇིག་རྟེན་ཀུན་རྫོབ་བདེན་པ་ཞེས་མིང་གི་རྣམ་གྲངས་གསུམ་དང་ལྡན་པ་སྟེ། མདོར་ན་སྟོང་ཉིད་ཉི་ཤུའི་སྟོང་གཞིའི་ཆོས་ཅན་རྣམས་ཡིན་ཞིང་། བསྡུ་ན་ཆོས་དང་གང་ཟག་གཉིས་སུ་འདུས་སོ། །
གཉིས་པ་ནི་འོ་ན་གྲུབ་མཐའ་སྨྲ་བ་བཞི་པོ་དེ་དག་གི་རང་རང་གི་ལུགས་ཀྱི་ཡོད་པ་ལ་མི་རྟག་པས་ཁྱབ་པར་འདོད་དམ་མི་འདོད་ཅེ་ན་དངོས་པོར་སྨྲ་བ་གསུམ་ཅར་གྱིས་ཀུན་རྫོབ་ཏུ་ཡོད་པ་རྣམས་ནི་མ་དཔྱད་པའི་བློ་ངོར་ཡོད་པ་ཙམ་ཡིན་པས་ཡོད་ན་མི་རྟག་པས་ཁྱབ་མ་ཁྱབ་དཔྱད་པའི་གཞི་མ་ཡིན་པས་དོན་དམ་དུ་ཡོད་པ་ལ་དཔྱད་དགོས་སོ། །
དེ་ལ་བྱེ་སྨྲས་དོན་དམ་དུ་ཡོད་པ་ལ་མི་རྟག་པས་ཁྱབ་པ་མི་འདོད་དེ། འདུས་མ་བྱས་ཀྱི་གཞི་དོན་དམ་དུ་ཡོད་པར་འདོད་པའི་ཕྱིར་རོ། །
མདོ་སྡེ་པས་དོན་དམ་དུ་ཡོད་ན་མི་རྟག་པས་ཁྱབ་པར་འདོད་དེ། དོན་དམ་དུ་ཡོད་པའི་དོན་རང་འབྲས་བསྐྱེད་ནུས་ཡིན་ལ། རྟག་པས་རང་འབྲས་བསྐྱེད་ནུས་ན་འབྲས་བུ་ཐམས་ཅད་ཅིག་ཆར་དུ་བསྐྱེད་པར་ཐལ་བའི་ཕྱིར་རོ། །

རྣམ་འགྲེལ་ལས། འཇིག་པ་ཡོད་ཙམ་འབྲེལ་པ་ཅན། །
ཉིད་ཕྱིར་སྒྲ་ནི་མི་རྟག་ཉིད། །
ཅེས་སོགས་ཡོད་ཙམ་ལ་མི་རྟག་པས་ཁྱབ་པར་གསུངས་པའི་གཞུང་ལྔ་ཡོད་པ་ཡང་འདིའི་དབང་དུ་བྱས་པའོ། །
སེམས་ཙམ་པས་ནི་དོན་དམ་དུ་ཡོད་པ་ལ་མི་རྟག་པས་ཁྱབ་པར་འདོད་པ་མ་ཡིན་ཏེ། ཆོས་དབྱིངས་དོན་དམ་དུ་ཡོད་པའི་ཕྱིར་རོ། །
དབུ་མ་པས་ནི་ལོག་པའི་ཀུན་རྫོབ་ཏུ་ཡོད་པ་ལ་མི་རྟག་པས་ཁྱབ་པར་མི་འདོད་ཅིང་། ཡང་དག་ཀུན་རྫོབ་ཏུ་ཡོད་པ་ལ་ཡང་མི་རྟག་པས་ཁྱབ་པར་མི་འདོད་དེ། སྟོང་གཞིའི་ཆོས་ཅན་ཐམས་ཅད་ཡང་དག་ཀུན་རྫོབ་ཏུ་ཡོད་པར་འདོད་པའི་ཕྱིར་རོ། །
དོན་དམ་དུ་ཡོད་པ་ནི་མི་འདོད་པས་དཔྱད་པར་བྱ་བའི་གཞི་མ་ཡིན་ནོ། །
གསུམ་པ་ནི་ཆོས་དབྱིངས་ཡོད་པའང་མ་ཡིན་ཏེ། ཞེས་སོགས་ཀྱི་གཞུང་གྲུབ་མཐའ་སྨྲ་བ་གང་གི་དབང་དུ་བྱས་སྙམ་ན། འདི་ནི་དབུ་མ་པའི་དབང་དུ་བྱས་ཏེ། སྡོམ་གསུམ་རབ་དབྱེ་རང་གི་རང་ལུགས་འཆད་པའི་སྐབས་ཡིན་པའི་ཕྱིར་རོ། །
འོ་ན་ལུགས་དེ་ལ་དོན་དམ་དུ་ཡོད་པ་ནི་དཔྱད་གཞི་མ་ཡིན། ཀུན་རྫོབ་ཏུ་ཡོད་པ་ལ་མི་རྟག་པས་མ་ཁྱབ་པར་གོང་དུ་སྨྲས་ཟིན་པས་ད་ཇི་ལྟར་བྱ་སྙམ་ན་ཆོས་དབྱིངས། འགྲོ་ཀུན་དགེ་བ་ཇི་སྙེད་ཡོད་པ་དང་། །
ཞེས་པའི་སྐབས་ཀྱི་དགེ་བ་ཡིན་ན་ཡོད་པ་འདི་ལ་གསུམ་ལས། དངོས་པོ་སྟོང་པ་ཉིད་ཀྱི་སྟོང་གཞིའི་ཆོས་ཅན་ལྟ་བུ་དངོས་པོ་ལ་ཡོད་པར་བཞག་པ་དང་། དངོས་པོ་མེད་པ་སྟོང་པ་ཉིད་ཀྱི་སྟོང་གཞིའི་ཆོས་ཅན་ལྟ་བུ་དངོས་མེད་ལ་ཡོད་པར་བཞག་པ་དང་། རང་བཞིན་སྟོང་པ་ཉིད་ཀྱི་སྟོང་གཞིའི་ཆོས་ཅན་ལྟ་བུ་གཉིས་ཀ་མ་ཡིན་པའི་སྤྲོས་བྲལ་ལ་ཡོད་པར་བཞག་པ་གང་ཡིན། དང་པོ་ལྟར་ན་ཆོས་དབྱིངས་སྐབས་དེའི་ཡོད་པ་མ་ཡིན་ཏེ། སྐབས་དེའི་ཡོད་པ་ལ་མི་རྟག་པས་ཁྱབ་པར་ཆོས་ཀྱི་གྲགས་པས་མདོ་སྡེ་པའི་སྐབས་སུ་གསུངས་པ་དེ་ཉིད་དབུ་མ་པའི་ལུགས་ལ་ཡང་ཁྱད་པར་མེད་པའི་ཕྱིར་རོ། །
སྐབས་དེའི་ཡོད་པ་ནི་དོན་བྱེད་ནུས་པ་ཡིན་པས་རྟག་པས་དོན་བྱེད་ནུས་ན་དོན་ཐམས་ཅད་ཅིག་ཆར་བྱེད་པར་ཐལ་བའི་རིགས་པ་དབུ་མ་པས་ཀྱང་ཇ་བུ་རམ་གསོལ་བ་དང་འདྲ་བའི་ཕྱིར་རོ། །
གཉིས་པ་ལྟར་ན། དངོས་མེད་ཡིན་ན་བྱ་བྱེད་མེད། །
ཅེས་པ་དང་། གསུམ་པ་ལྟར་ན། གལ་ཏེ་སེམས་ཅན་ཁམས་དངོས་དང་། །
དངོས་མེད་གཉིས་ཀ་མ་ཡིན་པར། །
སྤྲོས་བྲལ་ཡིན་ན་སྔར་བཤད་པའི། །
ཆོས་ཀྱི་དབྱིངས་ལས་འདའ་བ་མེད། །
ཅེས་པའི་སྐབས་སུ་འཆད་པར་འགྱུར་བ་ལ་དགོངས་ནས་འདིར་མ་སྨོས་པར་དང་པོ་ཁོ་ན་སྨོས་པ་སྟེ་གཞུང་ལུགས་སྔར་ཤེས་པའམ། སྔར་མི་ཤེས་ན་ཡང་དཔྱད་པའི་ནུས་པ་ཡོད་པ་རྣམས་ཀྱི་དགའ་སྟོན་མཛོད་ཅིག རྣམ་དཔྱོད་ཉིད་འོད་ཀྱིས་ཕྱེ་བའི། །
དྲིས་ལན་པདྨོ་བཞད་པ་འདི། །
དོན་གཉེར་རྐང་དྲུག་ལྡན་པ་ཁྱོད། །
ཟབ་དོན་སྦྲང་རྩིའི་འབྱུང་གནས་མཛོད། །
རྣམ་དཀར་དགེ་ཚོགས་གང་ཐོབ་དེས། །
མཁའ་མཉམ་འགྲོ་བ་མ་ལུས་པའི། །
རྨོངས་པའི་མུན་པ་དྲུངས་ཕྱུང་ནས། །
ཡེ་ཤེས་ཉི་མ་ཐོབ་པར་ཤོག །ཅེས་པ་འདི་ནི་མང་དུ་ཐོས་པའི་དགེ་སློང་བསོད་ནམས་སེང་གེས་ཟིལ་གནོན་པ་དཀོན་མཆོག་རྒྱལ་མཚན་ལ་མདོ་ཁམས་ཤར་གྱི་ཕྱོགས་སུ་བསྐུར་བའོ།།  ༈  །།ཉི་ཟླ་སེང་གེའི་དྲིས་ལན་བཞུགས་སོ།།  ༈ །རྗེ་བཙུན་བླ་མ་དམ་པ་དམིགས་པ་མེད་པའི་ཐུགས་རྗེ་དང་། བསམ་གྱིས་མི་ཁྱབ་པའི་མཁྱེན་རབ་ཟུང་དུ་འཇུག་པའི་བདག་ཉིད། དབང་དང་། བྱིན་རླབས་དང་། དངོས་གྲུབ་ཐམས་ཅད་ཀྱི་འབྱུང་གནས་སུ་གྱུར་པ་རྣམས་ཀྱི་ཞབས་ཀྱི་པདྨོ་དྲི་མ་མེད་པ་ལ་ཕྱག་འཚལ་ཞིང་སྐྱབས་སུ་མཆིའོ། །

བརྩེ་བ་ཆེན་པོས་དུས་ཐམས་ཅད་དུ་རྗེས་སུ་གཟུང་དུ་གསོལ། དགེ་བའི་བཤེས་གཉེན་ཉི་ཟླ་སེང་གེའི་དྲི་བ་རྣམས་ཀྱི་ལན་མདོར་བསྡུས་ཙམ་ཞིག་བརྗོད་པ་ནི། དྲི་བ་དང་པོ་རང་རྒྱལ་གྱི་ལྟ་བ་བདག་མེད་ཕྱེད་དང་གཉིས་རྟོགས་པའི་དབང་དུ་བྱས་པ་འདི་གྲུབ་མཐའ་སྨྲ་བ་བཞི་པོ་གང་དུ་སྡུད་ལགས་ཞེས་པའི་ལན་ནི། འདི་དབུ་མ་པའི་གྲུབ་མཐར་སྡུད་དེ། རྗེ་བཙུན་རྩེ་མོ་ཉིད་ཀྱིས་མངོན་རྟོགས་རྒྱན་གྱི་ལུང་ཁུངས་སུ་དྲངས་ནས་དེའི་རྣམ་གཞག་མཛད་པའི་ཕྱིར་རོ། །
དེ་ལྟར་ན་བླ་མེད་ཀྱི་བསྐྱེད་ཆོག་དང་སྦྱར་དགོས་པར་འགྱུར་རོ་སྙམ་པའི་དོགས་པ་ཁོང་དུ་བཞག་པ་ཡིན་མཆི། དེའི་དོན་འདི་ལྟར་ཡིན་ཏེ། སྤྱིར་སངས་རྒྱས་པའི་མཚན་ཉིད་ཀྱི་གྲུབ་མཐའ་ལ་བརྗོད་དུ་མེད་པའི་གང་ཟག་གི་བདག་ཁས་ལེན་པ་དང་། གཟུང་བ་ཕྱི་རོལ་གྱི་དོན་བདེན་གྲུབ་ཁས་ལེན་པ་དང་། གཟུང་བ་མེད་ཀྱང་འཛིན་པ་ཡོད་པར་ཁས་ལེན་པ་དང་། གཟུང་བ་མེད་པས་དེ་འཛིན་མེད་པར་ཁས་ལེན་པ་བཞི་ཡོད་པས། དེ་དང་རྒྱུད་སྡེ་བཞིའི་བསྐྱེད་ཆོག་རིམ་པ་བཞིན་དུ་སྦྱར་ཞེས་པའི་དོན་ཡིན་གྱི། གྲུབ་མཐའ་བཞི་པོ་དེ་ལ་གང་བཤད་ཀྱི་རྣམ་གཞག་ཐམས་ཅད་དང་རྒྱུད་སྡེ་བཞིའི་བསྐྱེད་ཆོག་སྦྱར་བ་མ་ཡིན་ཏེ། དཔེར་ན་མཛོད་ལས་གསུངས་པའི་ཁ་ཆེ་བྱེ་བྲག་ཏུ་སྨྲ་བའི་རྣམ་གཞག་ཐམས་ཅད་སྤྱོད་རྒྱུད་ཀྱི་བསྐྱེད་ཆོག་དང་ཇི་ལྟར་འགྲིག དེས་གཞན་རྣམས་ལ་ཡང་སྦྱར་བར་བྱའོ། །
དྲི་བ་གཉིས་པ་མཐར་ཐུག་གི་འབྲས་བུ་སྐུ་བཞིར་བཤད་པ་དབང་བཞིའི་ལམ་གྱི་འབྲས་བུར་འདོད་ན། སྡུད་འགྲེལ་དུ། སྐུ་བཞིའི་རྣམ་གཞག་གསུངས་པའི་དགོངས་པ་ཇི་ལྟར་འཆད་ལགས། ཞེས་པའི་ལན་ནི་རྗེ་བཙུན་རྩེ་མོས་ཕ་རོལ་དུ་ཕྱིན་པའི་ཐེག་པར་སྐུ་གསུམ་དང་ཡེ་ཤེས་བཞི་ལས་མ་བཤད་ལ། རྡོ་རྗེ་ཐེག་པར་སྐུ་བཞི་དང་། ཡེ་ཤེས་ལྔ་བཤད་པས་ཁྱད་པར་དུ་འཕགས་པར་གསུངས་པ་དེ་ཉིད་གསུང་རབ་ཀྱི་དགོངས་པ་ཡིན་མོད། འགྲེལ་ཚུལ་གྱི་དབང་དུ་བྱས་ན་འཕགས་པ་གྲོལ་སྡེ་སོགས་ཕལ་ཆེར་གྱིས་སྐུ་གསུམ་དུ་འགྲེལ་ཞིང་། མཁན་པོ་རྣམ་སྣང་མཛད་དང་ཡེ་ཤེས་ཟླ་བ་སོགས་སྐུ་བཞིར་འགྲེལ་པ་དེ་ཉིད་སློབ་དཔོན་སེང་གེ་བཟང་པོས་མངོན་རྟོགས་རྒྱན་གྱི་སྐབས་བརྒྱད་པའི་འགྲེལ་པར་བཀོད་པ་སོགས་གཉིས་ཡོད་པའི་ནང་ནས་ཕྱི་མ་ཕ་རོལ་དུ་ཕྱིན་པའི་གཞུང་ལུགས་འཆད་པ་རྣམས་ཀྱིས་ཀྱང་དགག་སྒྲུབ་ཀྱི་གནས་སུ་བྱེད་དོ། །
སྡུད་འགྲེལ་གྱི་དགོངས་པ་ནི་སྐུ་བཞི་ཡིན་པའི་ངེས་པ་ཡང་མེད་དེ། སངས་རྒྱས་རྒྱུད་དང་ཞེས་པས་ཆོས་སྐུ།
 ཆོས་ཀྱི་རྒྱུད་ཀྱང་ཡོངས་སུ་འཛིན་ཞེས་པས་ལོངས་སྐུ།
 དེ་བཞིན་དགེ་འདུན་རྒྱུད་དང་ཞེས་པས་སྤྲུལ་སྐུ་བསྟན་པར་གསུངས་ཤིང་། སྐུ་བཞི་ཡིན་ན། ཆོས་ཀུན་ཡོངས་སུ་འཛིན་ཞེས་པ་ངོ་བོ་ཉིད་སྐུ་ལ་སྦྱར་དགོས་པ་ལས་དེ་མ་སྦྱར་བའི་ཕྱིར་རོ། །
དྲི་བ་གསུམ་པ་རྗེ་བཙུན་གྱིས་རྡོ་རྗེ་འབྱུང་བའི་དཀྱིལ་ཆོག་གི་ཊཱི་ཀར། ཁྲོ་བོའི་དབང་གཅིག་པོ་ལ་དེ་བཞིན་གཤེགས་པ་དང་ཁྲོ་བོའི་དབང་རྟགས་གཉིས་ཀ་བཤད་མཆིས་པ་དེའི་དགོངས་པ་ཇི་ལྟར་འཆད་ཞེས་པའི་ལན་ནི། ཁྲོ་བོའི་དབང་རྟགས་ནི་གནས་ལྔར་རྡོ་རྗེ་རྩེ་ལྔ་པ་རེ་རེ་བསྒོམ་པ་ཡིན་ཅིང་དེ་བཞིན་གཤེགས་པའི་དབང་རྟགས་ནི་དེ་བཞིན་གཤེགས་པ་ལྔ་ཞལ་ཕྱག་གི་རྣམ་པ་ཅན་བསྒོམ་པ་ཡིན་ལ། དེས་ན་དེ་བཞིན་གཤེགས་པའི་དབང་ལ་ནི་ཕྱི་མ་འབའ་ཞིག་ལས་མེད་ཅིང་ཁྲོ་བོའི་དབང་ལ་རྡོ་རྗེ་རྩེ་ལྔ་པ་དེ་དག་གི་སྟེང་དུ་ཡང་དེ་བཞིན་གཤེགས་པ་རྣམ་པ་ལྔ་ཞལ་ཕྱག་གི་རྣམ་པ་ཅན་བསྒོམ་པ་ལ་དགོངས་ཏེ། ཊཱི་ཀ་དེ་ཉིད་ལས། རྡོ་རྗེ་ཕྲེང་བའི་དབང་བསྐུར་བ་ཉིད་གནས་ལྔ་པོ་དེར་རྡོ་རྗེ་རྩེ་ལྔ་པ་འགྲེང་བུ་རེ་བསྒོམས་ལ་དེ་རྣམས་ཀྱི་སྟེང་དུ་དེ་བཞིན་གཤེགས་པ་ལྔ་སྐུ་མདོག་དང་ཕྱག་རྒྱ་བཅས་པ་བསྒོམ་མོ། །

ཞེས་གསུངས་པས་སོ། །
དེ་ཉིད་ཀྱི་མཚོན་དོན་གང་ཡིན་སྙམ་ན་རྡོ་རྗེ་རིགས་ཀྱི་ཁྲོ་བོར་མཚོན་པའི་ཆེད་དུ་དབང་རྟགས་རྡོ་རྗེ་དང་། དེ་ཉིད་ཀྱང་དེ་བཞིན་གཤེགས་པའི་རིགས་ལྔའི་བདག་ཉིད་ཡིན་ནོ་ཞེས་མཚོན་པའི་ཆེད་དུ་དེ་བཞིན་གཤེགས་པའི་དབང་རྟགས་འབྱུང་བར་མངོན་ནོ། །
དྲི་བ་བཞི་པ་ཞལ་སྔ་ནས་མཛད་པའི་འཇིགས་བྱེད་ཀྱི་སྒྲུབ་དཀྱིལ་འདི་བརྒྱུད་པ་བདེ་མཆོག་དང་མཐུན་པ་དེའི་ལུགས་སུ་མཛད་ནས། ཡེ་ཤེས་ཞབས་ལུགས་ཀྱི་བརྒྱུད་པ་སྨོས་མཆིས་པ་དེའི་དགོངས་པ་གང་ཡིན་ལགས་ཞེས་པའི་ལན་ནི། བརྒྱུད་པ་བདེ་མཆོག་དང་མཐུན་པ་དེའི་ལུགས་སུ་མཛད་ཅེས་པ་ཡང་འདི་རྗེ་བཙུན་ནཱ་རོ་པའི་མན་ངག་ཡིན་པས་བདག་བསྐྱེད་ལ་ཚོགས་བསག་བཅུ་གསུམ་དང་། རྟེན་བརྟེན་པ་ཅིག་ཆར་དུ་བསྐྱེད་པ་དང་། སྔགས་མཆོད་ལ་སོགས་པའི་མཆོད་པ་ལྔ་བྱེད་པ་དང་། མདུན་བསྐྱེད་ཀྱི་སྐབས་སུ་ཐོག་མར་དཀྱིལ་འཁོར་སྦྱངས་ནས་བསྒྲུབ་པ་སོགས་ནཱ་རོ་ཏ་པའི་བདེ་མཆོག་གི་མན་ངག་དང་མཐུན་ཞེས་པ་ཙམ་ཡིན་གྱི་བརྒྱུད་པ་བདེ་མཆོག་གི་ལུགས་སུ་བྱས་པ་ནི་ཅི་ཡང་མེད་དོ། །
དེས་ན་ནཱ་རོ་པ་ཡན་ཆད་ཀྱི་བརྒྱུད་པ་ཡེ་ཤེས་ཞབས་ལུགས་ལ་འདེད་པ་འགལ་བ་མེད་དོ། །
དྲི་བ་ལྔ་པ་ཡེ་ཤེས་ཞབས་ལུགས་ཀྱི་གསང་འདུས་དང་གཤེད་སྐོར་གྱི་སྐབས་འགའ་ཞིག་ཏུ་བདག་བསྐྱེད་ཀྱི་ཡེ་ཤེས་པ་གཤེགས་གསོལ་བྱེད་པ་གདའ་མཆིས་པ་དེའི་དགོངས་པ་ཇི་ལྟར་ལགས་ཞེས་པའི་ལན་ནི། དེ་དག་དང་ཀྱེ་རྡོར་གྱི་ལུགས་འགའ་ཞིག་ཏུ་དེ་ལྟར་འབྱུང་མོད། བླ་མེད་རྡོ་རྗེ་སྙིང་པོ་རྒྱན་གྱི་རྒྱུད་ལ་དེ་ལྟར་ཡོད་གསུངས་པས་དེའི་དབང་དུ་བྱས་པའམ། རྣལ་འབྱོར་རྒྱུད་ཀྱི་ཆོ་གས་རྒྱས་གདབ་པ་གང་རུང་ཡིན་མཆི། བླ་མ་གོང་མས་རྒྱུད་སྡེ་བཞིའི་བསྐྱེད་ཆོག་གི་ཁྱད་པར་གསུངས་པ་དང་། དེ་དག་གིས་བརྟེན་པའི་རྒྱུད་གཞུང་ཁུངས་ཐུབ་རྣམས་དང་མི་མཐུན་པར་སྣང་བས་ལུགས་འདི་ལ་གནོད་སྒྲུབ་གང་ཡང་མེད་དོ། །
དྲི་བ་དྲུག་པ་འདུས་པ་འཕགས་ལུགས་སུ་དཔུང་སྐུད་གཡས་ལ་འཆིང་བ་དང་། རྣམ་སྣང་ཆུ་དབང་དུ་བྱེད་པ་གང་གི་རྟེན་འབྲེལ་ལ་དགོངས་པ་ཡིན་ལགས་ཞེས་པའི་ལན་ནི། འདིར་ཐབས་ཀྱི་རྒྱུད་གཙོ་ཆེ་བ་ལ་དགོངས་པ་ཡིན་ནོ། །
འོ་ན་གཤིན་རྗེའི་གཤེད་ཀྱི་སྐོར་རྣམས་ལ་ཅིའི་ཕྱིར་དེ་ལྟར་མི་འབྱུང་སྙམ་ན། རྒྱུད་སྡེ་སྤྱི་རྣམ་དུ་ཐབས་ཤེས་རབ་ཀྱི་རྒྱུད་ཀྱི་ཁྱད་པར་གསུངས་པ་རྣམས་ཐབས་རྒྱུད་ཀྱི་གཙོ་བོ་གསང་བ་འདུས་པ་དང་། ཤེས་རབ་ཀྱི་རྒྱུད་ཀྱི་གཙོ་བོ་འཁོར་ལོ་བདེ་མཆོག་ལྟ་བུ་ལ་ཚང་བ་ཡིན་གྱི་མཐའ་གཅིག་ཏུ་མ་ངེས་པ་ལྟར་འདིར་ཡང་སངས་རྒྱས་ཐོད་པའི་རྒྱུད་ལས། བརྟུལ་ཞུགས་མཐར་ཕྱིན་སངས་རྒྱས་ཐོད། །
ལས་ཚོགས་མཐར་ཕྱིན་གཤིན་རྗེའི་གཤེད། །
རྒྱུད་ཀྱི་མཐར་ཐུག་འདུས་པ་སྟེ། །
མ་བྱུང་འབྱུང་བར་མི་འགྱུར་རོ། །
ཞེས་གསུངས་པ་ལྟར་ཕ་རྒྱུད་ཀྱི་གཙོ་བོའམ་མཐར་ཐུག་ཡིན་པས་ཁྱད་པར་དེ་དག་ཚང་བའོ། །
ཞེས་གསུངས་པའི་སྒྲོས་ཀྱང་ཡོད་མོད་ཀྱི། མཚོ་སྐྱེས་ལུགས་ཀྱི་དཀྱིལ་ཆོག་ཏུ་སྐྱེས་པའི་གཡོན་དང་། བུད་མེད་ཀྱི་གཡས་སུ་འཆིང་བར་བཤད་པས་ཁམས་དཀར་དམར་གྱི་བར་ཆད་བསྲུང་བའི་ཆེད་ཡིན་ཏེ་སྐྱེས་པ་ལ་ཁམས་དཀར་པོའི་བར་ཆད་དང་། བུད་མེད་ལ་ཁམས་དམར་པོའི་བར་ཆད་ཤས་ཆེ་བས་དེ་ལ་དགོངས་ནས་གསུངས་པའི་ཕྱིར་རོ། །
རིགས་པ་དེས་སྐྱེས་པ་བུད་མེད་གང་ལ་ཡང་། གཡས་སུ་འཆིང་བ་ཁམས་དམར་པོའི་བར་ཆད་བསྲུང་བ་དང་། གཡོན་དུ་འཆིང་བ་ཁམས་དཀར་པོའི་བར་ཆད་བསྲུངས་བ་ཡིན་པས་གང་ལ་འཆིང་ཡང་མི་འགལ་བ་ནི་ཁོ་བོའི་རྟོག་པའོ། །

འོ་ན་སྔ་མས་ཐབས་གཙོ་ཆེ་བ་མཚོན་ནུས་ཀྱང་ཕྱི་མས་ཅི་ལྟར་མཚོན་སྙམ་ན། སྦྱང་གཞི་རགས་པ་གཟུགས་ཕུང་སྦྱོང་བའི་ལྷ་རྣམ་སྣང་དང་། དབང་རྫས་རགས་པ་བུམ་པའི་ཆུ་སྦྱར་བས་མཚོན་པའོ། །
སྤྱིར་ཡང་རྣམ་སྣང་དང་མི་བསྐྱོད་པ་གཉིས་ལ་མེ་ལོང་ལྟ་བུའི་ཡེ་ཤེས་དང་། ཆོས་དབྱིངས་ཡེ་ཤེས་གཉིས་ཀ་ལ་གཉིས་ཀ་སྦྱར་བའི་རྣམ་གཞག་མང་དུ་གསུངས་པས་མཐའ་གཅིག་ཏུ་མ་ངེས་པའོ། །
དྲི་བ་བདུན་པ་བརྟག་གཉིས་ཀྱི། ཕྱག་མཚན་ཞལ་སོགས་གོང་མ་བཞིན། །
ཞེས་པའི་འཕགས་མཆན་དུ་ལེའུ་གཉིས་པ་དང་གསུམ་པ་བཞིན་ཞེས་འབྱུང་བའི་གསུམ་པ་དེ་གང་ལ་སྙེགས་པ་ཡིན་ལགས་ཞེས་པའི་ལན་ནི། ཁོང་པ་རང་གི་དགོངས་པ་ལེའུ་བརྒྱད་པའི་མཉམ་སྦྱོར་ལས་ཧེ་རུ་ཀ་བཞི་ཆར་བསྐྱེད་དགོས་པས་ཧེ་རུ་ཀ་དང་པོ་གསུམ་བསྐྱེད་པའི་ཚེ་ཕྱག་མཚན་ཞལ་སོགས་ལེའུ་གསུམ་པ་ནས་འབྱུང་བ་བཞིན་བྱས་ནས་སྐུ་མདོག་དཀར་པོར་བྱེད་དོ་ཞེས་དགོངས་པ་ཡིན་མཆི། རྗེ་བཙུན་གོང་མའི་དགོངས་པ་ལ་ནི་འདི་མི་དགོས་ཏེ། རྩ་རྒྱུད་ཀྱི་ཧེ་རུ་ཀ་གསུམ་ལ་ནི་མཉམ་སྦྱོར་མེད་ཅིང་གུར་གྱི་ཧེ་རུ་ཀ་བཞི་ཀ་ལ་མཉམ་སྦྱོར་སྦྱར་བའི་ཚེ་མཉམ་སྦྱོར་ལས་རྒྱུ་རྡོ་རྗེ་འཛིན་པ་ཞལ་བརྒྱད་ཕྱག་བཅུ་དྲུག་པ་བསྐྱེད་པ་བཞི་ཆར་ལ་འདྲ་ཞིང་། ཞུ་བ་གླུས་བསྐུལ་ནས་འབྲས་བུ་རྡོ་རྗེ་འཛིན་པ་ཧེ་རུ་ཀ་བཞི་པོ་སོ་སོར་བཞེངས་པ་གུར་རྒྱན་ཉིད་ལས་གསལ་བར་གསུངས་པའི་ཕྱིར་རོ། །
དྲི་བ་བརྒྱད་པ་འགྲེལ་པ་དག་ལྡན་དུ་རྣལ་འབྱོར་སྤྱོད་པའི་དབུ་མ་པ་རྣམས་ནི་ཚོགས་དྲུག་པོ་ཙམ་ལ་འདོད་དོ་ཞེས་འབྱུང་བ་འདིའི་དོན་ཇི་ལྟར་ལགས་ཞེས་པའི་ལན་ནི་རྣལ་འབྱོར་སྤྱོད་པ་བ་རྣམས་ནི་ཞེས་པ་ཡོད་ཀྱི་དབུ་མ་པ་ཞེས་པའི་ཚིག་མེད། དེའི་དོན་རྣལ་འབྱོར་སྤྱོད་པ་བས། རྩ་རྒྱུད་དུ་སེམས་མེད་ཅེས་པའི་བདེན་པར་མེད་རྒྱུའི་སེམས་ཚོགས་དྲུག་ལ་རང་དུས་སུ་གཟུང་འཛིན་གཉིས་སུ་སྣང་བ་ཙམ་དེ་ཉིད་ཚོགས་དྲུག་གི་ངོ་བོ་ཡིན་ཀྱང་བདེན་པར་མེད་དེ། གཟུང་བ་མེད་པས་དེ་འཛིན་མེད་པ་སེམས་ཙམ་པའི་གྲུབ་མཐའི་སྙིང་པོ་ཡིན་པའི་ཕྱིར་རོ། །
འདིའི་དཔང་པོ་ལ་ཡེ་ཤེས་སྙིང་པོ་ཀུན་ལས་བཏུས་ཀྱི་འགྲེལ་པར། སེམས་ཙམ་རྣམ་བཅས་པས་ཚོགས་དྲུག་ལ་རང་དུས་སུ་གཟུང་བར་སྣང་བ་ཚོགས་དྲུག་གི་ངོ་བོ་ཡིན་ཀྱང་བདེན་པར་མེད་པར་འདོད་པར་གསུངས་པ་དེ་ཉིད་ཡོད་དོ། །
དྲི་བ་དགུ་པ་སཾ་བུ་ཊིའི་སིཧླས་ག་བུར་བསྒོས་པ་ནི་ཞེས་པའི་འགྲེལ་པ་སིཧླ་ལ་སོགས་པ་རྐང་པ་གསུམ་གྱིས་ནི་བསྟེན་པའི་ཚད་དེ། གཉིས་ཀའི་བྱང་ཆུབ་ཀྱི་སེམས་དབང་བསྐུར་བ་ལ་དགོས་པའི་ཕྱིར་རོ། །
ཞེས་གསུངས་པ་འདིའི་དགོངས་པ་ཇི་ལྟར་འཆད་ལགས་ཞེས་པའི་ལན་ནི་གཉིས་ཀའི་བྱང་ཆུབ་ཀྱི་སེམས་ཀྱི་སྒྲ་དོན་སྔ་རབས་པ་རྣམས་འཆད་ཚུལ་མང་དུ་བྱུང་ཡང་གོང་མའི་གསུང་རབ་འདི་ཉིད་ཀྱིས་འཁྲུལ་མེད་སྟོན་པར་ནུས་ཏེ། གསང་དབང་གི་ཚེ་ཡབ་ཀྱི་བྱང་སེམས་ཡུམ་གྱི་མཁར་ཕབ་པ་ཙམ་གྱི་སྦྱོར་བ་ལས་མི་བྱེད་ལ་དེའི་ཚེ་ཡུམ་གྱི་སིཧླས་ཡབ་གྱི་ག་བུར་ཅུང་ཟད་བསྒོས་པ་ཡིན་ལ། དེས་ཁ་དོག་དམར་པོར་བསྒྱུར་མ་ནུས་པར་དཀར་པོ་ཉིད་དུ་གནས་པས་ན་གཉིས་ཀའི་བྱང་སེམས་ཚང་བ་དང་། དཀར་བ་ཞེས་པའི་དོན་ཚང་བ་དང་། བསྟེན་པའི་ཚད་ཅེས་པའི་ནུས་པ་ཐོན་པ་གསུམ་ཆར་འབྱུང་ངོ་། །
ཤེས་རབ་ཡེ་ཤེས་ཀྱི་ཚེ་ཡབ་ཀྱི་རིགས་ཀྱི་བདག་པོའི་ཁ་དང་། ཡུམ་གྱི་རྩ་མཛེས་པའི་སྤྱི་བོར་ཁམས་དཀར་དམར་ཆ་མཉམ་དུ་འབབ་པའི་བར་དུ་བསྟེན་དགོས་པས་ན་བསྟེན་ཚད་མི་འདྲ་ཞིང་གཉིས་ཀའི་ཁ་དོག་མི་འདྲ་བའི་གནད་དེ་ཉིད་ཡིན་ནོ། །

དྲི་བ་བཅུ་པ་རྗེ་བཙུན་རྩེ་མོའི་རྒྱུད་སྡེ་སྤྱི་རྣམ་དུ་མུ་སྟེགས་མཆོག་གི་ལམ་གྱིས་བདེ་འགྲོ་ཐོབ་པར་གསུངས་པའི་དགོངས་པ་ཅི་ལགས་ཞེས་པའི་ལན་ནི་མུ་སྟེགས་མཆོག་རྣམས་སྡིག་པ་དོར་བྱ་དང་། དགེ་བ་བླང་བྱར་བྱེད་པས་དེའི་རྒྱུ་མཚན་དེ་ཡིན་ནོ། །
དྲི་བ་བཅུ་གཅིག་པ་གསུང་ངག་གི་གདན་སོགས་ཀྱི་ཡི་གེར་ཕོ་བྲང་ལྔའམ་དྲུག་ཅེས་གསུངས་པའི་ཕོ་བྲང་དྲུག་པ་དེ་ས་པཎ་ལ་ཁ་འཕངས་པའི་ཁྲིད་ཀྱི་དཀར་ཆགས་དེར་བཤད་པ་ལྟར་རམ། གཞན་ཞིག་ཡོད་ལགས་ཞེས་པའི་ལན་ནི་དེ་ལྟར་བྱས་ཀྱང་འགལ་བ་མེད་དེ་སྤྱིར་བཤད་རྒྱུད་རྡོ་རྗེ་ཕྲེང་བ་དང་། རྡོ་རྗེ་སྙིང་འགྲེལ་སོགས་ལས། ཕོ་བྲང་དྲུག་གསུངས་པ་ལྟར་བརྒྱུད་པ་འདིའི་ལུགས་ཀྱིས་ཀྱང་དེ་བཞིན་གཤེགས་པ་རིགས་དྲུག་གི་ཕོ་བྲང་དྲུག་གམ། རིགས་དྲུག་པ་སྤྱི་ཁྱབ་ཏུ་བཏང་ནས་ཕོ་བྲང་ལྔའམ། བདེ་ཆེན་གྱི་ཕོ་བྲང་གཉིས་གཅིག་ཏུ་བསྡུས་ན་ཕོ་བྲང་བཞིར་འགྱུར་བ་དུ་མ་གསུངས་པའི་ཕྱིར་རོ། །
ཕོ་བྲང་དྲུག་ཏུ་བྱེད་པའི་ཚེ་སྤྱི་བོའི་ཕོ་བྲང་རྣམ་སྣང་གི་དང་། སྤྱི་གཙུག་གི་ཕོ་བྲང་རྡོ་རྗེ་སེམས་དཔའི་ཕོ་བྲང་དུ་བྱེད་པར་སྔར་གྱི་ལུང་ཁུངས་དེ་དག་ལས་བཤད་དོ། །
དྲི་བ་བཅུ་གཉིས་པ་མངོན་རྟོགས་ཡན་ལག་དྲུག་པ་རྗེ་བཙུན་གྱིས་མཛད་པ་འདི་ལ་མངོན་བྱང་གསུམ་པ་འགྲེལ་པ་ལུགས་ལྟར་བྱས་པ་གཅིག་དང་། ད་ལྟའི་ཉམས་ལེན་ལྟར་བྱས་པ་གཅིག་སྟེ་གཉིས་མཆིས་པ་གང་ལགས་ཞེས་པའི་ལན་ནི་འདི་ལ་དག་མ་དག་གཉིས་ཡོད་ཅིང་མ་དག་པ་དེར་ལྷ་མོ་བརྒྱད་ལྷ་སྣམ་ལ་འགོད་པ་སོགས་ནོར་བ་གཞན་ཡང་འགའ་ཞིག་ཡོད་དེས་ན་ཕྱི་མ་དག་གོ །དྲི་བ་བཅུ་གསུམ་པ་ལམ་སྐོར་གྱི་ནང་གི་མཚོ་སྐྱེས་ཀྱི་སྒྲུབ་ཐབས་སུ་དབང་གི་མཐར་ཐུག་རྒྱན་དྲུག་གི་དག་པ་དྲན་པ་སོགས་འབྱུང་བ་ཇི་ལྟར་ལགས་ཞེས་པའི་ལན་ནི། རྗེ་བཙུན་གྱི་དག་ལྡན་དང་ལམ་འབྲས་ཀྱི་ཡིག་ཆུང་དུ་མན་ངག་ལུགས་ཀྱི་ཡན་ལག་བཞི་པ་དང་། མཚོ་སྐྱེས་ལུགས་གཉིས་མི་འདྲ་བའི་ཁྱད་པར་དབང་གི་མཐར་ཐུག་དྲན་པ་ཡོད་མེད་སོགས་གསུངས་པའི་མཚོ་སྐྱེས་ལུགས་ནི་སྒྲུབ་ཐབས་མཚོ་སྐྱེས་དེ་ཉིད་ཀྱི་སྟེང་དུ། རྗེ་ས་ཆེན་ཡབ་སྲས་གཉིས་ཀྱི་འགྲེལ་པ་ལས་ཇི་ལྟར་འབྱུང་བ་ཙམ་ཞིག་ལ་ངོས་འཛིན་དགོས་ཀྱི་མཚོ་སྐྱེས་ཀྱི་ལུགས་ཡིན་ཚད་ལ་དེར་མ་ངེས་སོ། །
དེས་ན་མཚོ་སྐྱེས་ལུགས་ལ་ཐུན་མོང་བ་ཚོགས་པ་ལ་བཤད་པར་བྱ་བ་དང་། ཐུན་མོང་མ་ཡིན་པ་སློབ་མ་ལ་བཤད་པ་གཉིས་ཡོད་པ་ལས་སྔ་མ་ནི་སྔར་ལྟར་བཤད་པ་དང་། ཕྱི་མ་ནི་ལམ་སྐོར་གྱི་མཚོ་སྐྱེས་ལུགས་ཏེ་དེ་ལ་སྔར་བཤད་པ་དེ་དག་ཡོད་པས་ཉེས་པ་གང་ཡང་མེད་དོ། །
དྲི་བ་བཅུ་བཞི་པ་རྗེ་བཙུན་གྱིས་ལཱུ་ཧི་པའི་སྒྲུབ་ཐབས་སུ་ལྷ་རེ་རེ་ལ་ཡང་དཀྱིལ་འཁོར་གྱི་ལྷ་ཐམས་ཅད་ཚང་བར་གསུངས་ན་དེའི་ཚེ་རྣམ་དག་གམ་ལུས་དཀྱིལ་དུ་བརྩི་ཕྱི་མ་ལྟར་ན་ཕག་མོ་ལྟ་བུའི་ལུས་ལ་མ་མོ་བཅུ་གཉིས་ཇི་ལྟར་ཚང་ལགས་ཞེས་པའི་ལན་ནི། རྣམ་དག་དང་ལུས་དཀྱིལ་གཉིས་ཆར་དུ་ཚང་ལ། ཕག་མོ་ལྟ་བུའི་ལུས་ལ་མ་མོ་བཅུ་གཉིས་ཚང་ཚུལ་ནི་བདེ་མཆོག་སྡོམ་འབྱུང་སོགས་ཀྱི་དགོངས་པ་མ་མོ་བཅུ་གཉིས་ལུས་ཀྱི་བུ་ག་དགུ་ལ་འགོད་པ་དང་། རྡོ་རྗེ་མཁའ་འགྲོ་སོགས་ཀྱི་དགོངས་པ་སྙིང་གའི་རྩ་འདབ་ལ་འགོད་པ་དང་། ཨ་བྷི་དྷ་ནའི་དགོངས་པ་ཕྱག་བཅུ་གཉིས་ལ་འགོད་པ་དང་གསུམ་ཡོད་པ་ལས། སྔ་མ་ལྟར་ན་ལུས་དཀྱིལ་དངོས་སུ་འགྱུར་ཞིང་། ཕྱི་མ་ལྟར་ན་ཐབས་ཤེས་རབ་སྦྱར་བ་ཙམ་ཡིན་གྱི་ལུས་དཀྱིལ་དངོས་སུ་མི་འགྱུར་བས་མ་མོ་བཅུ་གཉིས་ལུས་དཀྱིལ་དུ་ཚང་བ་ལ་ཕྱག་བཅུ་གཉིས་ཡོད་མེད་ཀྱིས་ཕན་གནོད་གང་ཡང་མེད་དོ། །

དྲི་བ་བཅོ་ལྔ་པ་བདེ་མཆོག་གི་རྩ་རྒྱུད་རྒྱས་པ་ལ་ཚིག་རྐང་འབུམ། ཤླཽ་ཀ་འབུམ། ལེའུ་འབུམ་ཡོད་པ་གསུམ་དུ་བཤད་པ་དང་། ཤླཽ་ཀ་འབུམ་ཕྲག་གསུམ་པ་གཅིག་ཏུ་བཤད་པ་གཉིས་མཆིས་པ་གང་ལགས་ཞེས་པའི་ལན་ནི་རྒྱུད་རྒྱས་པ་ལ་གསུམ་དུ་བཤད་པ་མ་མཐོང་། བཤད་པ་འགའ་ཞིག་ལས་རྒྱས་པ་ལེའུ་འབུམ། འབྲིང་ཤླཽ་ཀ་འབུམ། བསྡུས་པ་ཚིག་འབུམ་པ་དང་གསུམ་ཡོད་པ་ལས་བསྡུས་པ་ད་ལྟའི་བདེ་མཆོག་ཉུང་ངུ་ཡིན་ཞེས་དང་། རྒྱུད་རྒྱས་པ་འབུམ་ཕྲག་གསུམ་པ་དང་། བསྡུས་པ་ད་ལྟའི་བདེ་མཆོག་ཉུང་ངུ་ཡིན་ཞེས་པ་གཉིས་ལས། ཕྱི་མ་ནི་བླ་མ་གོང་མའི་རང་ལུགས་ཡིན་ཏེ། རྗེ་ས་ཆེན་གྱི་དཀའ་འགྲེལ་དང་། མུ་ཏིག་ཕྲེང་བ་གཉིས་ཆར་ལས་དེ་ལྟར་འབྱུང་བའི་ཕྱིར་རོ། །
དྲི་བ་བཅུ་དྲུག་པ་མཉམ་སྦྱོར་གྱི་མངོན་བྱང་ལ་ངེས་ཆོས་བསྒྲིགས་པ་འདི་རྣམས་ཀུན་ཏུ་ཡིན་ན། རྡོ་རྗེ་མཁའ་འགྲོའི་འགྲེལ་པར་ལྷ་ནག་པོ་མཆིས་ཤིང་། ཀྱེ་རྡོར་ཙམ་ལ་ཡིན་ན། གུར་རིགས་བསྡུས་སུ་ཕྱག་མཚན་ལྔ་བར་དུ་བསྒོམ་པ་མཆིས་ལ། རྩ་རྒྱུད་ཁོ་ནར་ཡིན་ན། དཀྱིལ་འཁོར་བརྒྱའི་སྒྲུབ་བྱེད་དུ་ཚུལ་བཅུ་བཞི་མཛད་པ་ཇི་ལྟར་ཡིན་ལགས་ཞེས་པའི་ལན་ནི་དང་པོ་གཉིས་ལྟར་མ་ཡིན་ཞིང་། ཕྱི་མ་ལྟར་ཡིན་ལ་དེ་ལ་ཡང་ཧེ་རུ་ཀ་བཞིའི་ནང་ནས་ཕྱི་མ་ཁོ་ནའི་དབང་དུ་བྱས་པ་ཡིན་ལ། དེ་ལ་ཡང་འགྲེལ་པ་ལུགས་དང་། མན་ངག་ལུགས་གཉིས་ཡོད་པ་ལས། ཕྱི་མ་ཁོ་ནའི་དབང་དུ་བྱས་པ་སྟེ། རྩ་རྒྱུད་དང་པོའི་བརྒྱད་པ་དང་། ཕྱི་མའི་ལྔ་པ་གཉིས་ལ་རྣལ་འབྱོར་དབང་ཕྱུག་གི་མན་ངག་གི་བཤད་པ་ཉིད་ལས་ཚུལ་བཅུ་བཞི་འབྱུང་ཞིང་དེའི་ཚེ་ངེས་པའི་ཆོས་འདི་རྣམས་འགྲིག་དགོས་པའི་ཕྱིར་རོ། །
དེས་ན་ངེས་པའི་ཆོས་འདི་རྣམས་འགྲིག་པའི་གཞི་ངོས་ཟིན་ན་དོགས་པ་རང་གྲོལ་དུ་འགྱུར་རོ། །
གུར་རིགས་བསྡུས་ཀྱི་མཉམ་སྦྱོར་ལ་ཕྱག་མཚན་ལྔ་བར་དུ་བསྒོམ་པ་མི་ཐུབ་ཟླ་བའི་གཞུང་དང་གུར་རྒྱན་གཉིས་ལས་མ་བཤད་དོ། །
དེ་ལྟར་ན་དཀྱིལ་འཁོར་བརྒྱའི་སྒྲུབ་བྱེད་དུ་ཚུལ་བཅུ་བཞི་མཛད་པ་ཇི་ལྟར་ཞེས་པ་ནི། དེའི་སྒྲུབ་བྱེད་དུ་བཀོད་པ་ཁོ་བོས་སྔར་མ་མཐོང་ཞིང་། ད་ལྟ་ཡང་འབྲེལ་མ་གོ་སྟེ། དཀྱིལ་འཁོར་བརྒྱར་བྱེད་པའི་ཚེ་རྩ་རྒྱུད་ལ་དཀྱིལ་འཁོར་དྲུག་ཁོ་ན་འབྱུང་ལ། ཚུལ་བཅུ་བཞི་མ་བྱས་ཀྱང་དཀྱིལ་འཁོར་དྲུག་བགྲང་བ་ལ་གེགས་ཅུང་ཟད་ཀྱང་མེད་པའི་ཕྱིར་རོ། །
དྲི་བ་བཅུ་བདུན་པ་ལས་བཞིའི་སྦྱིན་སྲེག་གི་ཁ་བལྟ་ཕྱོགས་ལ་བདག་མདུན་གང་གཙོ་ཆེ་ལགས་ཞེས་པའི་ལན་ནི་འདི་ནི་བདག་བསྐྱེད་ཁོ་ནའི་དབང་དུ་བྱས་པ་སྟེ། དེང་སང་གི་ཕྱག་ལེན་ལ་ཡང་དེ་ལྟར་ཡོད་ཅིང་། སྦྱིན་སྲེག་གི་ཡིག་ཆ་ཁུངས་མ་རྣམས་ལས། སྒྲུབ་པ་པོའི་རྒྱན་གོས་དང་། ཁ་བལྟ་ཕྱོགས་ཀྱི་ཁྱད་པར་ཞེས་གསལ་བར་འབྱུང་བའི་ཕྱིར་རོ། །
བློ་གྲོས་རབ་གསལ་ཐོས་པ་མང་ལྡན་པ། །
དོན་གཉེར་སློབ་མས་ཚུལ་བཞིན་དྲིས་པའི་ལན། །
རྒྱུད་གསུམ་སྨྲ་བའི་སེང་གེ་དེ་ཡིས་སྦྱར། །
དགེ་བས་འགྲོ་ཀུན་ཆོས་དོན་རྟོགས་པར་ཤོག །ཅེས་པ་འདི་ནི་བྱ་ལོ་ཧོར་ཟླ་བཞི་པའི་ཉེར་གཉིས་ལ་ཐུབ་བསྟན་རྣམ་རྒྱལ་དུ་སྦྱར་བའོ། །
དགེའོ།།  ༈ །མདོ་ཁམས་པ་དབང་ཕྱུག་རྒྱལ་མཚན་གྱིས་དྲིས་ལན།།  དཔལ་ལྡན་བླ་མའི་དབོན་པོ་སྡེ་སྣོད་འཛིན་པ་ཆེན་པོ་སློབ་དཔོན་དབང་ཕྱུག་རྒྱལ་མཚན་པའི་ཕྱག་ཏུ་ཕུལ་བ། ཁམས་བཟང་ཞིང་ལྷག་བསམ་རྣམ་པར་དག་པས་གཞན་དོན་ལ་བརྩོན་པའི་ཐད་ནས་གསུང་ཡིག་དངུལ་སྲང་གང་གི་རྟེན་དང་བཅས་པ་ཤེས་རབ་རྡོ་རྗེ་དང་། དགེ་འདུན་དཔལ་གྲོགས་མཆེད་ཀྱིས་འཕྲོས་པས་སེམས་སྤྲོ་ཞིང་རྗེས་སུ་ཡི་རང་། ཉིད་ཀྱི་དྲི་བ་རྣམས་ཀྱི་ལན་རིམ་པར་བསྙད་པ་ནི། དྲི་བ་དང་པོ་རྗེ་བཙུན་གྱིས་གཙོ་ཆེའི་ཆོས་སྣ་སུམ་ཅུ་དགུ། ཞེས་གསུངས་པའི་ཆོས་སྣ་སོ་དགུ་པོའི་རྣམ་གྲངས་གསལ་པོ་དགོས་གསུང་བ། རྗེ་བཙུན་གྱིས་བླ་མ་གོང་མའི་ཆོས་ཀྱི་རྣམ་གྲངས་མང་པོ་བགྲངས་པའི་འཇུག་ཏུ། བིརྺའི་རྗེས་འབྲང་ཌོམྦིའི་སྐོར། །

ཞེས་པ་ནས་ལམ་སྐོར་དགུ་ནི་ཁྱད་པར་རོ། །
ཞེས་པའི་བར་ཚིག་རྐང་ལྔ་གསུངས་པའི་དོན་ལ་ས་སྐྱ་པའི་བླ་མ་ཁ་ཅིག་ཀྱཻ་རྡོར་རྒྱུད་གསུམ། ཌོམ་བྷི་སོགས་ཀྱི་གཞུང་བཅོ་བརྒྱད། མཚོ་སྐྱེས་ལུགས་ལ་ལྔ། ནག་པོ་ལུགས་ལ་བཅུ་གསུམ་སྟེ། དེ་རྣམས་དྲིལ་བས་ཆོས་སྣ་སུམ་ཅུ་སོ་དགུའོ་ཞེས་སྨོས་ནས་གོང་གི་སྐོར་གསུམ་དུ་མ་གཏོགས་པའི་མན་ངག་ལུགས་ཁྱད་པར་དུ་བསྟན་པའི་ཕྱིར། ལམ་སྐོར་དགུ་ནི་ཁྱད་པར་རོ། །
ཞེས་གསུངས་ཞེས་འཆད་པ་དང་། རང་ཕྱོགས་པའི་ཟིན་བྲིས་འགའ་ཞིག་ལས་ཀྱང་འདི་ལྟར་འབྱུང་བ་ནི་དོན་གཏན་མ་ཡིན་ཏེ། བཀའ་སྲོལ་གསུམ་གྱི་རྒྱ་གཞུང་གཙོ་ཆེ་ཤོས་ལ་རྒྱུད་གསུམ་བགྲངས་པ་བཞད་གད་ཀྱི་གནས་ཡིན་པའི་ཕྱིར་དང་། གཞན་རྣམས་ཀྱི་གྲངས་ལ་ཡང་ངེས་པ་མི་སྣང་ཞིང་ལམ་སྐོར་དགུ་ནི་ཁྱད་པར་རོ། །
ཞེས་པའི་དོན་ཡང་དེ་ལྟར་མ་ཡིན་པའི་ཕྱིར་རོ། །
རྗེ་བཙུན་མུས་པ་ཆེན་པོའི་ཞལ་སྔ་ནས་འགྲེལ་པ་ཀུ་མུ་ཏི། དཀྱིལ་ཆོག་བཟང་པོ་ཡོངས་གཟུང་། སྒྲུབ་ཐབས་ཡན་ལག་དྲུག་པ། བདག་མེད་མའི་སྒྲུབ་ཐབས། རྡོ་རྗེ་གུར་གྱི་སྒྲུབ་ཐབས། གཏུམ་མོའི་འགྲེལ་ཆུང་། སྦྱིན་སྲེག ཕྱག་མཚན་གྱི་དག་པ། གཏོར་མ། སྔགས་དོན་གཅིག ཡང་སྔགས་དོན་གཅིག བདུད་རྩི་འོད། ལྷན་ཅིག་སྐྱེས་གྲུབ། ལམ་གྱི་ཡན་ལག་ལ་དེ་ཉིད་བཅུ་པ། ཚོགས་ཀྱི་འཁོར་ལོ། དྲན་པ་གཅིག་པ། དཔའ་མོ་གཅིག་པ། ཡང་དཔའ་མོ་གཅིག་པ། རིན་ཆེན་འབར་བ། མན་ངག་གི་རོ་སྲེག་སྟེ་དེ་རྣམས་ཌོམ་བྷི་བའི་སྐོར་རོ། །
འགྲེལ་པ་པདྨ་ཅན། དཀྱིལ་ཆོག་ནས་གླིང་མ། སྒྲུབ་ཐབས་མཚོ་སྐྱེས། ཚོགས་འཁོར་དམ་ཚིག་ལྔ་པ། བསྟོད་པ་དེ་རྣམས་པདྨའི་སྐོར་རོ། །
འགྲེལ་པ་རྣལ་འབྱོར་རིན་པོ་ཆེའི་སྦྱོར་བའི་ཕྲེང་བ། དཀྱིལ་འཁོར་གྱི་ཆོ་ག་གཞུང་འགྲེལ། སྒྲུབ་ཐབས་དེ་ཉིད་གསལ་བ། ཕྱག་བཅུ་དྲུག་པ་དཔའ་གཅིག ཕྱག་གཉིས་པ་དཔའ་གཅིག ལམ་གྱི་ཡན་ལག་རབ་གནས་ཚུལ་ཟབ་མོ། སྦྱིན་སྲེག རོ་སྲེག ཚོགས་འཁོར། བསྟོད་པ། བདག་མེད་མའི་སྒྲུབ་ཐབས་ཆེ་ཆུང་གཉིས། རྫོགས་རིམ་གྱི་གཞུང་། དེ་རྣམས་ནག་ཆུང་གིས་འགོས་ཁུག་པ་ལ་བརྒྱུད་པའོ་ཞེས་པ་འདི་རྣམས་ལ་ཆོས་ཀྱི་རྣམ་གྲངས་སུམ་ཅུ་སོ་བརྒྱད་གདའ་ཞིང་གཅིག་མ་ཚང་བ་དེ་ཌོམ་བྷི་བས་མཛད་པའི་ཚོགས་ཀྱི་འཁོར་ལོའི་བསླབ་བྱ་སྟོན་པ་འདུ་བ་སྒྲག་པ་ཞེས་བྱ་བ་གཅིག་ཟུར་ན་འདུག་པ་དེ་ཡིན་ནམ་སྙམ་ཞེས་གསུངས་པ་འདི་ཉིད་གསལ་ཁ་ཆེ་བས་དེ་བཞིན་དུ་བཟུང་བས་བཏུབ། ཁོ་བོའི་རྟོགས་པ་ལ་ཀྱེ་རྡོར་རྣམ་བཤད་ཀྱི་དགོངས་པ་འགྲེལ་པ་ལུགས་ཀྱི་ཆོས་སྐོར་ལ་མི་ཐུབ་ཟླ་བ་ཡན་ཆད་ཀྱི་གཞུང་བཅུ་བཞི། དཔའ་བོ་རྡོ་རྗེའི་རིན་ཆེན་འབར་བ་བསྟན་བཅོས་ཀྱི་ངོས་ནས་གཅིག་ཡིན་ཀྱང་ལེའུ་རེ་རེའི་བརྗོད་བྱའི་ངོས་ནས་གཞུང་གཞན་རྣམས་དང་དོད་མཉམ་དུ་ཡོད་པས་དགུར་བགྲངས་འདུག་པས་ཉི་ཤུ་རྩ་གསུམ། མཚོ་སྐྱེས་ལུགས་ལ་བདུན། ནག་པོ་ལུགས་ལ་བཅུ་གཉིས་ཏེ། བཞི་བཅུ་ཞེ་གཉིས་ལས། ཌོམ་བྷི་བའི་ལྷན་ཅིག་སྐྱེས་གྲུབ་དང་། མཚོ་སྐྱེས་ལུགས་ཀྱི་བསྐྱེད་རིམ་སྒྲུབ་ཐབས་མཚོ་སྐྱེས་དང་། རྫོགས་རིམ་མར་མེའི་རྩེ་མོ་ལྟ་བུའི་གདམས་ངག་སྟེ་གསུམ་པོ་ལམ་སྐོར་དགུ་ནི་ཁྱད་པར་རོ། །
ཞེས་པའི་ཁོངས་སུ་གཏོགས་པས་ལྷག་མ་སུམ་ཅུ་སོ་དགུ་པོ་ཡིན་ནམ་སྙམ་སྟེ། རྣམ་བཤད་ཉིད་ཀྱིས་བགྲང་ཚུལ་དང་། གཙོ་ཆེའི་ཆོས་ཞེས་དང་། ལམ་སྐོར་དགུ་ནི་ཁྱད་པར་རོ། །
ཞེས་པའི་ཚིག་གི་ནུས་པ་ལས་ཤེས་སོ། །
དྲི་བ་གཉིས་པ་རྗེ་བཙུན་གྱི་ལྗོན་ཤིང་ལས་མངོན་པ་ཀུན་ལས་བཏུས་མདོ་སྡེ་པའི་གྲུབ་མཐའ་ཡིན་ཞེས་གསུངས་ན་ཀུན་གཞི་དང་ཉོན་ཡིད་རང་ལུགས་ལ་ཁས་ལེན་པའི་མདོ་སྡེ་པ་ཇི་ལྟར་ལགས་ཞེས་པ་ལ་སྤྱིར་རྗེ་བཙུན་གྱིས་གྲུབ་མཐའ་བཞིའི་རྣམ་གཞག་མདོར་བསྡུས་བཤད་ནས་ཞིབ་པར་གཞུང་སོ་སོ་ལ་བསླབ་པར་བཤད་པའི་སྐབས་སུ་མདོ་སྡེ་པའི་གྲུབ་མཐའ་ཞིབ་པར་མངོན་པ་ཀུན་ལས་བཏུས་པ་ལས་ཤེས་པར་བྱའོ་ཞེས་གསུངས་ཤིང་དེའི་ཤེས་བྱེད་དུ་མཛོད་རང་འགྲེལ་ནས་བཤད་པའི་མདོ་སྡེ་པའི་གྲུབ་མཐའ་དང་། འདི་ནས་བཤད་པ་དོན་གཅིག་པའི་ཕྱིར་དང་། རྣམ་པར་རིག་པ་ཙམ་འགའ་ཡང་མ་བསྟན་པའི་ཕྱིར་དང་། འཆད་པ་པོ་དག་གིས་ཀྱང་ཐེག་པ་ཐུན་མོང་གི་སྡོམ་ཞེས་འཆད་པའི་ཕྱིར། ཞེས་གསུངས་པས་དེ་ནས་གསུངས་པའི་ཕུང་ཁམས་སྐྱེ་མཆེད་ཀྱི་རྣམ་གཞག་ཕལ་ཆེ་བ་དང་། ཕྱི་རོལ་དོན་གྱི་རྣམ་གཞག་དང་། ལམ་ལྔ་ས་བཅུ། སྐུ་གསུམ་ལ་སོགས་པ་ཕལ་ཆེར་མདོ་སྡེ་པའི་ལུགས་ཡིན་ཞེས་པའི་དོན་ཡིན་གྱི་དེ་ནས་བཤད་ཚད་མདོ་སྡེ་པའི་གྲུབ་མཐའ་ཞལ་གྱིས་མི་བཞེས་ཏེ། ཐེག་པ་ཐུན་མོང་གི་སྡོམ་ཞེས་པ་དེ་ཚད་མར་མཛད་འདུག་པའི་ཕྱིར། དེས་ན་ཀུན་གཞི་དང་། ཉོན་ཡིད་རང་ལུགས་ལ་ཁས་ལེན་པའི་མདོ་སྡེ་པ་ཡོད་པར་ཁས་ལེན་མི་དགོས་སོ། །

དྲི་བ་གསུམ་པ་རྒྱུད་སྡེ་སྤྱི་རྣམ་ལས་སངས་རྒྱས་ནས་ཤེས་བྱ་མཁྱེན་ཚུལ་ལ་ཕ་རོལ་དུ་ཕྱིན་པའི་ལུགས་ཀྱིས་ཤེས་བྱ་གཞན་སྣང་དུ་མཁྱེན། གསང་སྔགས་པའི་ལུགས་ཀྱིས་ཤེས་བྱ་རང་སྣང་དུ་མཁྱེན་ཞེས་གསུངས་པའི་མཁྱེན་ཚུལ་ཇི་ལྟར་ལགས། དེ་ལྟར་ན་སངས་རྒྱས་ལ་རང་སྣང་དང་གཞན་སྣང་ཇི་ལྟར་མངའ་ལགས་ཞེས་གསུངས་པ་ལ། སཾ་བུ་ཊིའི་རྒྱུད་ལས་གང་དག་བསམ་གྱིས་མི་ཁྱབ་པའི་གནས་མངོན་དུ་མ་བྱས་པ་ནི་བདེ་བར་གཤེགས་པ་སྟེ་སངས་རྒྱས་ཡིན་ལ། མཚན་གཞི་མཚོན་པ་ནི་རྡོ་རྗེ་འཛིན་པ་ཡང་དག་པའོ་ཞེས་གསུངས་པའི་འགྲེལ་པར། བསམ་གྱིས་མི་ཁྱབ་པའི་གནས་ནི་ཤེས་བྱ་ཐམས་ཅད་རང་སྣང་གི་ཡེ་ཤེས་ཏེ། སྣང་བ་ཉིད་ཀྱང་ཡེ་ཤེས། ཡེ་ཤེས་ཀྱང་སྣང་བ། དེ་ཡང་སྟོང་པ། སྟོང་པ་ཡང་དེ་ཡིན་ཏེ། དུས་གཅིག་ཏུ་ཅིག་ཅར་འཇུག་པ་ཡིན་ཏེ། ད་ལྟ་སོ་སོའི་སྐྱེ་བོ་རྣམས་ཀྱིས་རིམ་གྱིས་ཐ་སྙད་ལ་བརྟེན་ཏེ་རྟོག་པའི་ཡུལ་དུ་མོས་པ་བྱ་བ་ཙམ་ལས་དེའི་ཡེ་ཤེས་འདི་ལྟ་བུའོ་ཞེས་མོས་པར་བྱ་བའང་དཀའ་འོ། །
དེ་བས་ན་བཅུ་གཅིག་པ་དང་བཅུ་གཉིས་པས་ཡེ་ཤེས་དེ་མ་ཐོབ་བོ། །
དེ་ནི་བདེ་བར་གཤེགས་པ་སྟེ་ལམ་བདེ་བ་ནས་གཤེགས་པའི་ཕྱིར་རོ། །
དེ་ཉིད་ལ་ཕ་རོལ་དུ་ཕྱིན་པ་ལས་སངས་རྒྱས་ཞེས་བཤད་དོ། །
དེ་མ་ཐོབ་པ་ཅི་ལྟར་ཤེས་རབ་ཀྱི་ཕ་རོལ་དུ་ཕྱིན་པ་ལས་ཐོབ་པར་བཤད་དོ་ཞེ་ན། མ་བཤད་དེ། ཕ་རོལ་དུ་ཕྱིན་པ་ཁ་ཅིག་ལས་སངས་རྒྱས་པའི་ཚེ་སེམས་དང་སེམས་བྱུང་གི་འཇུག་པ་ཞིའོ་ཞེས་བཤད་དེ། སེམས་ཡོད་ན་རྣམ་པར་རྟོག་པར་འགྱུར་སྙམ་དུ་སེམས་སོ། །
ཡང་ཁ་ཅིག་ལས། སངས་རྒྱས་རྣམས་སེམས་དང་བཅས་ཏེ། སེམས་དང་བྲལ་བ་ནི་མྱ་ངན་ལས་འདས་པ་ཡིན་ན། སངས་རྒྱས་ལ་མྱ་ངན་ལས་འདའ་བ་མེད་དོ་ཞེས་བསམ་མོ། །
ཡང་ཁ་ཅིག་དེ་གནས་གྱུར་པའི་ཡེ་ཤེས་ཡིན་ནོ་ཞེས་ཟེར་རོ། །
ཡང་ཁ་ཅིག་གནས་གྱུར་པར་མི་འདོད་དོ་ཞེས་ཟེར་རོ། །
ཡང་ཁ་ཅིག་ནི་མཉམ་གཞག་དང་རྗེས་ཐོབ་ཡོད་ཅེས་ཟེར་རོ། །
ཡང་ཁ་ཅིག་ནི་མཉམ་གཞག་དང་རྗེས་ཐོབ་མེད་ཅེས་ཟེར་ཏེ། དེ་དག་ཐམས་ཅད་འགལ་བ་མེད་དེ། གཞུང་གཅིག་ལ་ནི་གང་དུ་ཡང་བཤད་པ་མེད་དོ། །
དེ་བས་ན་བསམ་གྱིས་མི་ཁྱབ་པའི་གནས་ཐོབ་པ་དེ་ནི་རྡོ་རྗེ་འཛིན་པ་ཡིན་པར་གསུངས་པ་མཚན་གཞི་མཚོན་པར་བྱེད་པ་ཞེས་བྱ་བ་ལ་སོགས་པ་གསུངས་སོ་ཞེས་བྱ་བ་འདི་ཉིད་འགྲེལ་པའི་ཚིག་རིས་ཡིན་པས་འདི་ལ་དཔྱད་པས་ཁྱབ། མདོར་བསྡུ་ན་ཤེས་བྱའི་སྣང་བ་དང་། སངས་རྒྱས་ཀྱི་ཡེ་ཤེས་དང་། གནས་ལུགས་སྟོང་པ་གསུམ་དབྱེར་མེད་དུ་མངོན་དུ་གྱུར་པ་ནི་རང་སྣང་གི་ཡེ་ཤེས་ཏེ་ས་བཅུ་གསུམ་པ་ཁོ་ནའོ། །
དེ་མངོན་དུ་མ་གྱུར་པ་ནི་གཞན་སྣང་གི་མཁྱེན་ཚུལ་ཏེ། འདི་ལ་རྗེ་བཙུན་རྩེ་མོས་སངས་རྒྱས་ཆུང་ངུ་ཉན་ཐོས། འབྲིང་རང་སངས་རྒྱས། ཆེན་པོ་ཕ་རོལ་དུ་ཕྱིན་པའི་ས་བཅུ་གཅིག་པའམ། བཅུ་གཉིས་པ་ཞེས་གསུངས་ཤིང་རྗེ་ས་པཎ་གྱིས་བདག་མེད་བསྟོད་འགྲེལ་ལས། དེ་དག་ལ་སངས་རྒྱས་བཏགས་པ་བ་ཞེས་པའི་ཞི་བ་ཆ་སྦྱར་བ་མ་རྟོགས་པ་དགོངས་པ་གཅིག་པར་སྣང་ཞིང་འདི་དག་གི་དོན་ཞིབ་པར་རྒྱུད་གསུམ་གྱི་སྟེང་དུ་ཤེས་དགོས་པ་ལས། འདིར་ནི་མདོར་བསྡུས་པ་ཙམ་མོ། །
དེས་ན་སངས་རྒྱས་གཅིག་ཉིད་ལ་རང་སྣང་དང་གཞན་སྣང་གཉིས་ཀ་ཡོད་པ་མ་ཡིན་ཏེ། རང་སྣང་ནི་ས་བཅུ་གསུམ་པ་ཁོ་ན་ཡིན་ལ། གཞན་སྣང་ནི་ས་བཅུ་གཉིས་པ་མན་ཆད་ཡིན་པའི་ཕྱིར་རོ། །
དྲི་བ་བཞི་པ་ལུས་དཀྱིལ་གྱི་སྐབས་སུ་ཕོ་བྲང་ལྔའི་ལྷ་རྣམས་རྣལ་འབྱོར་པའི་ལུས་ལ་དང་པོ་ནས་གྲུབ་པ་ཡིན་ན་ཇོ་ནང་པའི་གྲུབ་མཐའ་དང་ཁྱད་པར་ཇི་ལྟར་ལགས། སྔགས་དང་ས་བོན་གྱི་སྒོ་ནས་གསར་དུ་ལྷར་བསྐྱེད་པ་ཡིན་ན། ངོ་བོ་ཉིད་ཀྱིས་གྲུབ་པའི་དཀྱིལ་འཁོར་དུ་ཇི་ལྟར་འགྱུར་ཞེས་པ་ལ་འདིར་རྡུལ་ཚོན་དང་། རས་བྲིས་ལྟ་བུ་སྐྱེས་བུའི་རྩོལ་བས་གསར་དུ་བཅོས་པ་མ་ཡིན་པར་བུ་ཚའི་ལུས་གྲུབ་ཙམ་ཉིད་ནས་ལྷའི་ངོ་བོར་གྱུར་པའི་རྩ་ཁམས་གྲུབ་པ་ལ་ལུས་ལ་དང་པོ་ནས་གྲུབ་བོ་ཞེས་པ་ཡིན་ཞིང་ཇོ་ནང་པས་ནི་ལུས་ཀྱི་རྩ་ཁམས་ཉིད་ལ་ཀུན་བཏགས་གཞན་དབང་ཡོངས་གྲུབ་གསུམ་དུ་ཕྱེ་ནས་ཡོངས་གྲུབ་ཀྱི་རྩ་ཁམས་རིགས་པས་དཔྱད་བཟོད་ཀྱི་བདེན་གྲུབ་ཡིན་པས་ལྷར་བསྒོམ། ཀུན་བརྟགས་དང་གཞན་དབང་གིས་རྩ་ཁམས་ཀུན་རྫོབ་བདེན་པ་ཡིན་པས་ལྷར་མི་བསྒོམ་པར་འདོད་པས་ཁྱད་པར་ཤིན་ཏུ་ཆེའོ། །

འདི་ལ་རྩ་ཁམས་དེ་ཉིད་ལྷ་ཡིན་ནམ་མ་ཡིན་སྙམ་ན་རྗེ་བཙུན་གྱིས་མངོན་བྱང་གི་སྐབས་སུ་འདི་དག་ཡེ་ཤེས་ལྔ་ཡིན་ནས་བསྒོམ་མམ། མ་ཡིན་ནས་བསྒོམ་ཞེས་པ་ལ་ཡིན་ནས་བསྒོམ། དེ་ལ་ཡང་ངོ་བོ་དངོས་ཡིན་པ་དང་། རྣམ་པའམ་ཆོས་ཉིད་ཡིན་པ་གཉིས་ལས། ངོ་བོ་དངོས་མ་ཡིན། རྣམ་པའམ་ཆོས་ཉིད་ཡིན་ཅེས་གསུངས་པ་ནང་ལུས་དཀྱིལ་གྱི་སྦྱང་གཞི་སྦྱོང་བྱེད་དང་། ཕྱི་བསྐྱེད་པའི་རིམ་པའི་སྣང་བ་ཐམས་ཅད་ལྷར་བསྒོམ་པའི་སྐབས་ཐམས་ཅད་ལ་ཤིན་ཏུ་གནད་དུ་ཆེ་བར་སྣང་ཡང་འགའ་ཞིག་རྟོག་གེའི་དུག་ཆུས་མྱོས་ནས་སྣང་བ་ལྷར་བསྒོམ་པས་ལྷར་འགྱུར་བ་མི་སྲིད་ཅེས་དང་། ཁ་ཅིག་སྦྱང་གཞི་སྦྱོང་བྱེད་སྦྱར་བའི་གནས་ལུགས་དེ་ཉིད་ཐ་སྙད་ལ་སྦྱར་ནས་སེམས་ཅན་སངས་རྒྱས་ཡིན་ཞེས་པ་ཐ་སྙད་དུ་ཡང་ཁས་ལེན་པ་སྣང་མོད་རྗེ་བཙུན་གོང་མའི་དགོངས་པ་སེམས་གསལ་སྟོང་ཟུང་འཇུག་གི་སྟེང་དུ་སངས་རྒྱས་ཀྱི་ཡོན་ཏན་ཐམས་ཅད་རང་བཞིན་ལྷུན་གྲུབ་ཀྱིས་ཚང་བས་དེ་ཉིད་གློ་བུར་གྱི་དྲི་མས་བསྒྲིབས་ནས་འཁྲུལ་སྣང་སྣ་ཚོགས་ཤར་བའི་ཚེ་ན་ཡང་འཁྲུལ་སྣང་དེ་དག་གསལ་སྟོང་ཟུང་འཇུག་གི་འཁྲུལ་སྣང་ཡིན་པས་འཁྲུལ་པ་མ་ཟད་པའི་ཚེ་འཁོར་བ་ཡིན་ཅིང་འཁྲུལ་པ་ཟད་ན་སངས་རྒྱས་ཀྱི་ཡེ་ཤེས་ཀྱི་སྣང་བ་འབའ་ཞིག་པ་ཡིན་པས་འཁྲུལ་པ་ཟད་པའི་ཆེད་དུ་ལྷར་བསྒོམས་པས་དེ་ཉིད་ལྷར་གྱུར་ཞེས་བཞེད་དེ། ངོ་བོ་དངོས་མ་ཡིན་ཡང་རྣམ་པའམ་ཆོས་ཉིད་ཡིན་ཞེས་པའི་དོན་ཡང་འདི་ཉིད་ཡིན། སྣང་བ་ལྷར་བསྒོམ་དགོས་པའི་གནད་ཀྱང་འདི་ཉིད་ཡིན། འཁོར་འདས་དབྱེར་མེད་ཡིན་ཞེས་པའི་གནད་ཀྱང་འདི་ཉིད་ཡིན། གསལ་སྟོང་ཟུང་འཇུག་གི་སྟེང་དུ་བག་ཆགས་བསགས་ཚད་ལུས་ལ་རྩ་ཁམས་ཀྱི་ཚུལ་དུ་ཚང་། ལུས་ལ་ཚང་ཚད་ཕྱི་རོལ་དུ་སྣང་བ་ཡང་ལྷར་རང་ཤུགས་ཀྱིས་འཆར་བས་ཕྱི་དཀྱིལ་ལས་ལུས་དཀྱིལ་ཟབ་པའི་གནད་ཀྱང་འདི་ཉིད་ཡིན་ལ། དེ་ལྟ་བུ་ཕན་པར་སྨྲས་ཀྱང་ལུས་ཀྱི་རྩ་ཁམས་ལྷར་བསྒྱུར་དུ་མི་རུང་ཞིང་། དེའི་སྟོབས་ཀྱིས་ཕྱི་རོལ་གྱི་སྣང་བ་ལ་སྐྱོན་འབའ་ཞིག་འདོགས་པའི་སྣོད་མིན་ལ་བཤད་དུ་མི་རུང་ཡང་། ཉིད་དད་པ་དང་བློ་གྲོས་ཀྱིས་དོན་རྟོགས་པ་འབའ་ཞིག་གི་སྒོ་ནས་དྲི་བར་སྣང་བས་སྙིང་བརྩེ་བའི་སྒོ་ནས་གསལ་བར་བཤད་པའོ། །
ལུས་དཀྱིལ་གྱི་ལྷ་སྔགས་དང་ས་བོན་གྱི་སྒོ་ནས་གསར་དུ་ལྷར་བསྐྱེད་པ་མ་ཡིན་ཏེ། ལུས་ཀྱི་རྩ་ཁམས་སྔགས་དང་ས་བོན་གྱི་རྣམ་པར་དང་པོ་ནས་གྲུབ་པ་དེ་ལྷ་ཞལ་ཕྱག་གི་རྣམ་པར་བསྒྱུར་བ་ཙམ་ཡིན་པའི་ཕྱིར། དཔེར་ན་འཇིམ་པའི་ཕུང་པོ་བུམ་པའི་རྣམ་པར་བསྒྱུར་བ་བཞིན་ནོ། །
དྲི་བ་ལྔ་པ་རྗེ་བླ་མས། གཞི་ཡི་གནས་ལུགས་སྐྱེ་འཆི་བར་དོ་གསུམ། །
ཇི་ལྟར་ཡོད་བཞིན་བསྐྱེད་རིམ་བསྒོམས་པའི་མཐུས། །
འབྲས་བུ་སྐུ་གསུམ་མངོན་དུ་བྱེད་པ་ཡི། །
ཤིང་རྟ་ཆེན་པོའི་ལམ་འདི་ཁོ་བོས་རྟོགས། །
ཞེས་གསུངས་ན་ཀྱཻའི་རྡོ་རྗེའི་བསྐྱེད་རིམ་བསྒོམ་པའི་རྣལ་འབྱོར་པས་རང་གི་ཉམས་ལེན་ལ་སྦྱར་ནས་སྦྱོང་བྱེད་བསྐྱེད་རིམ་འཁོར་བཅས་ཀྱིས་སྦྱང་གཞི་སྐྱེ་འཆི་བར་དོ་གསུམ་སྦྱོང་ཚུལ་ངོ་སྤྲོད་མདོར་བསྡུ་ན་འདི་ཡིན་གསུངས་པའི་ཞལ་གསལ་བ་གཅིག་ཀྱང་དགོས་གསུངས་པ་ལ། བླ་མ་གོང་མའི་བཞེད་པ་རྡོ་རྗེ་གུར་ལས། ཕལ་པའི་གནས་སྐབས་གཞོམ་པའི་ཕྱིར། །
བསྒོམ་པ་ཡང་དག་རབ་ཏུ་གྲགས། །
རང་བཞིན་གནས་སྐབས་གཞོམ་པ་ལ། །
སྒོམ་པ་མ་ཡིན་མི་སྒོམ་མིན། །
བྱང་ཆུབ་སེམས་དཔའ་རྣམས་ཀྱི་རྟོག་པ་ནི་དེ་བཞིན་ཏེ། འོན་ཀྱང་མི་གཙང་བའི་ཚད་མཉམ་པར་སྦྱང་བར་བྱ་བའི་ཕྱིར། དེ་བཞིན་གཤེགས་པའི་སྐུ་གཟུགས་རབ་ཏུ་བསྒོམ་པར་བྱའོ། །

ཞེས་གསུངས་པ་ལ་བརྟེན་ནས་ཕལ་པའི་གནས་སྐབས་མི་གཙང་བའི་ཚད་ནི་ཐ་མལ་དུ་འཛིན་པའི་རྣམ་རྟོག་ཡིན་ལ། དེ་སྦྱང་བའི་ཕྱིར་དུ་བསྐྱེད་རིམ་སྒོམ་དགོས་པ་འདི་ལ་བླ་མེད་སྤྱི་དང་ཐུན་མོང་དུ་མངོན་པར་རྟོགས་པ་ཚར་གཅིག་གིས་འཁོར་བའི་སྐྱེ་འཆི་བར་དོ་ཚར་ཚན་གཅིག་སྦྱོང་བའི་ཚུལ་དང་། རྣལ་འབྱོར་དབང་ཕྱུག་གི་མན་ངག་ཐུན་མོང་མ་ཡིན་པར་བསྐྱེད་རིམ་གྱི་གནས་སྐབས་རེ་རེའམ་ཁ་དོག་དང་ཕྱག་མཚན་ལ་སོགས་པ་རེ་རེས་ཀྱང་འཁོར་བ་མ་ལུས་པ་སྦྱོང་ཚུལ་གཉིས་ལས་དང་པོ་ནི་ཐ་མལ་གྱི་རྣམ་རྟོག་ལ་རྒྱུ་ལས་དང་ཉོན་མོངས་པ་དང་། འབྲས་བུ་བདག་དང་བདག་གིར་འཛིན་པ་གཉིས་ཡོད་པ་ལས། དང་པོ་ནི་ཚོགས་གཉིས་བསགས་པས་སྦྱོང་། གཉིས་པ་ནི་སྣོད་བཅུད་གཉིས་ལས། སྣོད་སྦྱོང་བ་ནི་འབྱུང་བ་བཞི་ལས་གྲུབ་པའི་གཞལ་ཡས་ཁང་དང་། ལྷ་དཔའ་བོ་གཅིག་པའི་དབང་དུ་བྱས་ན་གདན་ནོ། །
བཅུད་སྦྱོང་བ་བསྐྱེད་ཆོག་གཅིག་གིས་སྐྱེ་གནས་བཞི་སྦྱོང་ཚུལ་དང་། ལྷའི་རྣམ་པས་ཉོན་མོངས་པ་སྦྱོང་ཚུལ་གཉིས་ལས། དང་པོ་ནི་མངོན་བྱང་ལྔ་ལས་རྒྱུ་རྡོ་རྗེ་འཛིན་པ་བསྐྱེད་པའི་ཉི་མ་དྲོད་དང་། ཟླ་བ་གཤེར་ཏེ་དྲོད་གཤེར་སྐྱེས་སམ། ཉི་ཟླ་གཉིས་ཀྱིས་ཁུ་ཁྲག་མཚོན་པས་མངལ་སྐྱེས་ཀྱི་བློ་སྦྱོང་བ་དང་། ཡང་འཁོར་གྱི་ལྷ་མོ་མངལ་ནས་འབྱིན་པས་མངལ་སྐྱེས་སྦྱོང་། འབྲས་བུ་རྡོ་རྗེ་འཛིན་པ་ཐིག་ལེའི་གོང་བུ་ལས་བཞེངས་པའི་སྒོང་སྐྱེས་སྦྱོང་། སྐྱེ་མཆེད་ཀྱི་ལྷ་སྐད་ཅིག་གིས་ས་བོན་ཙམ་ལས་བསྐྱེད་པས་བརྫུས་སྐྱེས་ཀྱི་བློ་སྦྱོང་། དེ་ནས་དཀྱིལ་འཁོར་བསྡུ་བས་སྣོད་བཅུད་འཇིག་པ་སྦྱོང་ངོ་། །
གཉིས་པ་ལྷའི་རྣམ་པས་དུག་གསུམ་སྦྱོང་བའི་ཚུལ་ནི་ཤིན་ཏུ་ཟབ་པའི་བསྐྱེད་པའི་རིམ་པས་ནི་དུག་གསུམ་སྦྱོང་སྟེ་ཁྲོ་ཆགས་ཀྱི་རྣམ་པ་སྟེ་ཁྲོ་བོའི་སྐུར་བཞུགས་པས་ནི་ཞེ་སྡང་སྦྱོང་། བཙུན་མོའི་འཁོར་གྱི་དབུས་ན་བཞུགས་པས་ནི་འདོད་ཆགས་སྦྱོང་། མཚན་དང་དཔེ་བྱད་ཀྱིས་བརྒྱན་པའི་གཟུགས་ཀྱི་སྐུར་བསྒོམས་པས་ནི་གཏི་མུག་སྦྱོང་ཞེས་ལྗོན་ཤིང་ལས་གསུངས་ལ་འདི་ནི་འཕགས་པ་ཀླུ་སྒྲུབ་ཀྱི་གསང་བ་འདུས་པའི་བསྐྱེད་པའི་རིམ་པ་ཐོག་མར་སྣོད་བཅུད་ཞིག དེ་ནས་སྣོད་བཅུད་འཆགས་པ་ནས་བརྩམས་ཏེ་མཐར་མངལ་སྐྱེས་ཀྱི་སེམས་ཅན་བྱུང་བའི་བར་སྦྱོང་བྱེད་དུ་སྦྱར་བ་དང་། མངོན་པར་རྟོགས་པའི་རྒྱན་གྱི་ལམ་གྱིས་རིམ་པའི་མཁྱེན་གསུམ་ཤེས་བྱ། སྦྱོར་བཞི་ཉམས་ལེན། ཆོས་སྐུ་འབྲས་བུ་ཞེས་སྦྱར་བ་དང་འདྲ་བར། སྦྱོང་བྱེད་མངོན་པར་རྟོགས་པ་གཅིག་གིས་སྦྱང་གཞི་འཁོར་བའི་རྒྱུན་གཅིག་སྦྱོང་བའི་དབང་དུ་བྱས་པའོ། །
ཀྱེ་རྡོར་རྣམ་བཤད་ལས་སྐྱེ་འཆི་བར་དོ་གསུམ་སྦྱོང་ཚུལ་སྡོམ་འབྱུང་གི་འགྲེལ་པ་སོགས་ནས་འབྱུང་བའི་བཤད་པ་རྒྱ་ཆེར་སྦྱར་ནས་བསོད་ནམས་ཀྱི་ཚོགས་ཀྱིས་ཚེ་སྔ་མའི་ལས་དང་ཉོན་མོངས་པ་སྦྱོང་། ཡེ་ཤེས་ཀྱི་ཚོགས་ཀྱིས་འཆི་བ་སྦྱོང་། སྲུང་འཁོར་ནས་བརྩམས་ཏེ་བར་དོ་དང་སྐྱེ་བ་སྦྱོང་ཚུལ་བཤད་པ་ནི་རྣམ་བཤད་ཉིད་ན་གསལ་བས་འདིར་མ་སྨོས་སོ། །
གཉིས་པ་མན་ངག་ཐུན་མོང་མ་ཡིན་པའི་ལུགས་ནི་རྗེ་བཙུན་ཆེན་པོས་བསྐྱེད་པ་སྔོན་འགྲོ་རྟེན་དང་བསྐྱེད་ཆོག་དང་། ཁ་དོག་ཕྱག་མཚན་ཡན་ལག་རྣམ་འགྱུར་བཅས། །
རེ་རེའང་འཁོར་འདས་དབྱེར་མེད་རང་བཞིན་དུ། །
ལེགས་པར་བརྩེ་བའི་བསམས་པས་བཤད་པར་བྱ། །
ཞེས་བྱ་བའི་འགྲེལ་པར་ཤིན་ཏུ་གསལ་བར་གསུངས་པ་དེ་ཉིད་ཡིན་པས་ཉིད་གསུང་ངག་རིན་པོ་ཆེའི་མན་ངག་རྫོགས་པར་ཐོབ་པ་ཡིན་པས་དེ་ལ་གཟིགས་ནས་བསམ་བློ་བཏང་སྟེ་ཉམས་ལེན་མཛད་པས་ཁྱབ། འདི་དག་ཐམས་ཅད་ལ་ཡང་སྦྱང་གཞི་སྦྱོང་བྱེད་སྦྱར་བའི་སྒོམ་ཚུལ་གང་ཡིན་པ་དང་། མཉམ་གཞག་དང་རྗེས་སྤྱོད་ཀྱི་སྒོམ་ཚུལ་གྱི་ཁྱད་པར་གང་ཡིན་པ་གཉིས་གནད་དུ་ཆེ་བ་ལས། དང་པོ་ནི། སྦྱང་གཞི་འཁོར་བའི་ཆོས་གང་ཡིན་པ་དེ་ཉིད་ཐ་མལ་པ་མ་ཡིན་སངས་རྒྱས་ཀྱི་ཡོན་ཏན་འདི་དང་འདི་ཉིད་ཡིན། དེ་ཉིད་ཀྱང་བདག་གི་བློ་ལ་སྒོམ་པའི་རྣམ་པ་འདི་ཉིད་ཡིན་སྙམ་དུ་སྒོམ་པ་སྟེ། དཔེར་ན་མངལ་སྐྱེས་ཀྱི་ཁུ་བ་དང་། དྲོད་གཤེར་སྐྱེས་ཀྱི་གཤེར་དང་། སྒོང་སྐྱེས་ཀྱི་ཕ་དང་། རྫུས་སྐྱེས་ཀྱི་གསལ་བ་རྣམས་ནི་ཐ་མལ་པ་མ་ཡིན་ཏེ། མེ་ལོང་ལྟ་བུའི་ཡེ་ཤེས་དངོས་ཡིན། དེ་ཉིད་ཀྱང་བདག་གི་བློ་ལ་སྣང་བའི་མངོན་བྱང་དང་པོ་ཟླ་བའི་དཀྱིལ་འཁོར་འདི་ཉིད་ཡིན་སྙམ་དུ་བསྒོམ་པ་ལྟ་བུའོ། །

དེས་ཀྱང་ཐམས་ཅད་ལ་འགྲེའོ། །
གཉིས་པ་ནི་མཉམ་གཞག་གི་སྐབས་སུ་ཡེ་ཤེས་ཚོགས་བསག་གི་སྣང་བ་ཐམས་ཅད་སྟོང་ཉིད་དུ་སྦྱང་ནས་སྟོང་པའི་ངང་ལས་ཐ་མལ་གྱི་རྣམ་རྟོག་སྐྱེ་རུ་མི་འཇུག་པས་ཐ་མལ་གྱི་སྣོད་བཅུད་ཀྱི་སྣང་བ་ཐམས་ཅད་དང་པོ་ནས་རྟེན་དང་བརྟེན་པའི་འཁོར་ལོ་བསྒོམ་པ་ཡིན་ལ། རྗེས་སྤྱོད་ལམ་གྱི་སྐབས་སུ་གཟུགས་སོགས་ལ་ཐ་མལ་གྱི་རྣམ་རྟོག་ནམ་སྐྱེས་པའི་དུས་སུ་དེ་ཉིད་ཀྱི་རྒྱུན་བཅད་ནས་འདི་ནི་ཐ་མལ་པ་མ་ཡིན་ཏེ་ལྷ་ཡིན་ནོ་སྙམ་དུ་སྦྱང་གཞི་གར་ཡོད་ས་དེ་ཉིད་དུ་བསྒོམ་པའོ། །
ལྷ་གང་བསྒོམ་སྙམ་ན་འདི་ལ་ལྷག་པའི་ལྷའི་ཐབས་ལ་མཁས་པ་དང་། ལྷ་སོ་སོའི་ཐབས་ལ་མཁས་པ་གཉིས་གསུངས་པ་ཤེས་དགོས་ཤིང་། མཉམ་རྗེས་གཉིས་ཆར་གྱི་སྐབས་སུ་ལམ་བྱེད་བཞིའི་སྒོ་ནས་བྱིན་རླབས་མྱུར་དུ་འཇུག་པའི་ཐབས་ལ་འབད་དགོས་སོ། །
སླད་མ་ཁམས་བཟང་ཞིང་རང་དོན་ཚུལ་གནས་ཐོས་བསམ་སྒོམ་པ་ལ་འབད་པ་དང་། གཞན་དོན་ཟང་ཟིང་མེད་པའི་ཆོས་ཀྱི་སྦྱིན་པའི་སྒོ་ནས་གནས་སྐབས་ཐམས་ཅད་དུ་དལ་འབྱོར་དོན་ཡོད་པ་མཛད་འཚལ་ཞིང་། རྗེ་བཙུན་མུས་པ་ཆེན་པོའི་སྐུ་གདུང་ལས་གྲུབ་པའི་གདུང་ཚྭ་གཅིག་ཕུལ་ཡོད་པ་དད་རྟེན་མཛོད། ཉིད་བླ་མ་འདི་ལ་གསུང་ངག་ཚང་བར་ཐོབ་བླ་མ་འདི་བར་དོར་ཕྱག་ཆེན་མཆོག་གི་དངོས་གྲུབ་མངོན་དུ་མཛད་པ་གདོན་མི་ཟ་བར་སྣང་བས་ལམ་གྱི་གཙོ་བོ་བླ་མའི་རྣལ་འབྱོར་ལ་འབད་པར་མཛོད་ཅིག འབྲུག་ལོ་ཧོར་ཟླ་བཅུ་གཉིས་པའི་ཡར་ཚེས་བརྒྱད་ལ་རྟ་ནག་གསེར་གླིང་གི་དགོན་པར་སྦྱར་ཏེ་རྒྱལ་ཁམས་ཤར་གྱི་ཕྱོགས་སུ་ཕུལ་བའི་ཡི་གེ་པ་ནི་གཞོན་ནུ་བཟང་པོས་བགྱིས་སོ། །
དགེའོ།།  །། ༄༅། །
སྔགས་འཆང་རཏྣ་ཤྲཱིའི་དྲིས་ལན་བཞུགས་སོ།།  ཨོཾ་སྭ་སྟི། རང་བཞིན་སྤྲོས་པའི་འཆིང་ཀུན་བྲལ། །
ཟུང་འཇུག་སྣ་ཚོགས་སྐུར་སྟོན་པ། །
དཔལ་ལྡན་ཧེ་རུ་ཀ་དཔལ་དང་། །
དབྱེར་མེད་བླ་མ་ལ་བཏུད་ནས། །
དཔྱོད་ལྡན་སློབ་མས་དྲིས་པའི་ལན། །
ལུང་རིགས་ཉི་མའི་འོད་ཟེར་དང་། །
མན་ངག་སྦྲང་རྩིའི་བཅུད་འཛིན་པ། །
རྒྱུད་གསུམ་སྨྲ་བས་བཤད་པར་བྱ། །
དེ་ལ་དྲི་བ་དང་པོ་རྩ་ལྟུང་འཁྲུལ་སྤོང་ལས། བཅུ་གསུམ་པོ་དང་གཉིས་པའི་ཕྱོགས་གཅིག་ནི། རྡོ་རྗེ་ཐེག་པ་མ་གཏོགས་གཞན་གང་གི་ཡང་རྩ་བར་བཅས་པ་མེད་དོ་གསུངས་པ། བཅུ་གསུམ་པ་ཡིན་ནམ་པོ་ཡིན། དང་པོ་ལྟར་ན་གཞན་བཅུ་གཉིས་པོའང་སྡོམ་པ་འོག་མ་གཉིས་ཀྱི་རྩ་བར་གང་རུང་ལ་བཅས་པ་ལྟར་སྣང་ལ། ཕྱི་མ་ལྟར་ན་རྩ་ལྟུང་ལྔ་པ་སོགས་བྱང་སེམས་ལ་མ་བཅས་པ་ལྟར་སྣང་བས་ཇི་ལྟར་ལགས། ཞེས་པའི་ལན་ནི། བཅུ་གསུམ་པོ་ཞེས་པ་ཡིག་ཆ་དག་པ་རྣམས་ན་ཡོད་ཅིང་། དོན་ལ་ཡང་གནས་ཏེ། རྩ་ལྟུང་གཉིས་པ་ལ་ཉན་ཐོས་དང་ཐུན་མོང་བའི་ཕམ་པ་བཞི། བྱང་སེམས་དང་ཐུན་མོང་བའི་ཕམ་འདྲ་བཞི་ནི་ཁྱད་གསོད་མེད་ཀྱང་རྩ་བའི་ལྟུང་བར་འགྱུར་བ་ནི་སྡོམ་པ་འོག་མ་གཉིས་ལའང་རྩ་བར་བཅས་ལ། གཉིས་པའི་ཕྱོགས་གཅིག་ཡན་ལག་ཕྲ་མོ་རྣམས་ལ་ཁྱད་གསོད་དང་བཅས་ཏེ་སྤྱད་པ་དང་། ལྟུང་བ་གཞན་བཅུ་གསུམ་པོ་ཐམས་ཅད་རྡོ་རྗེ་ཐེག་པ་མ་གཏོགས་འོག་མ་གཉིས་ལ་རྩ་བར་བཅས་པ་མེད་ཅེས་པའོ། །
སྨོན་པ་བྱང་ཆུབ་ཀྱི་སེམས་སྤོང་བ་ཡང་བྱང་སེམས་ཀྱི་སྡོམ་པའི་རྩ་བར་བཅས་པ་མེད་དེ། བྱང་སེམས་ཀྱི་སྡོམ་པའི་སྲོལ་ཆེན་གཉིས་ནི་དབུ་མ་ལུགས་དང་། སེམས་ཙམ་ལུགས་གཉིས་ཡིན་ལ། དང་པོ་ལ་ནི་ནམ་མཁའི་སྙིང་པོའི་མདོ་དང་། རྡོ་རྗེ་རྩེ་མོ་ལས་རྩ་བའི་ལྟུང་བ་བཅུ་བཞི་གསུངས་ཤིང་། དེ་ཉིད་རྟེན་གྱི་སྒོ་ནས་བཅོ་བརྒྱད་དང་། མཚམས་མེད་ལྔ་སོ་སོར་ཕྱེ་ན་ཉི་ཤུ་རྩ་གཉིས་སུ་འགྱུར་བ་ལ་ཡང་སྨོན་སེམས་སྤོང་བ་མ་བགྲངས་པའི་ཕྱིར་དང་། ཕྱི་མ་ལ་བྱང་ས་དང་། སྡོམ་པ་ཉི་ཤུ་པར་རྩ་བའི་ལྟུང་བ་བཞི་གསུངས་པ་ལ་ཡང་སྨོན་སེམས་སྤོང་བ་མ་བགྲངས་པའི་ཕྱིར་རོ། །

རིགས་པས་ཀྱང་འཐད་དེ། རྩ་ལྟུང་དེ་དག་ནི་འཇུག་སྡོམ་ལ་ལྟོས་པའི་རྩ་ལྟུང་ཡིན་པའི་ཕྱིར་རོ། །
འོ་ན་བྱང་སེམས་ཀྱི་སྡོམ་པའི་གཏོང་རྒྱུར་བཤད་པ་དང་འགལ་ལོ་སྙམ་ན། གཏོང་རྒྱུར་བཤད་པ་ཙམ་གྱི་རྩ་བའི་ལྟུང་བར་འགྱུར་བ་མ་ཡིན་ཏེ། སོ་ཐར་ལ་ཡང་། བསླབ་པ་ཕུལ་དང་ཤི་འཕོས་དང་། །
མཚན་གཉིས་དག་ནི་བྱུང་བ་དང་། །
རྩ་བ་ཆད་དང་མཚན་འདས་ལས། །
ཞེས་པ་རྣམས་གཏོང་རྒྱུར་བཤད་ཀྱང་རྩ་ལྟུང་མ་ཡིན་པ་དང་། དགེ་སློང་གི་སྡོམ་པ་ལ། ཉི་ཤུ་མ་ལོན་ལ་དེར་ཤེས་གཏོང་རྒྱུར་བཤད་ཀྱང་རྩ་ལྟུང་མ་ཡིན་པ་བཞིན་ནོ། །
དེས་ན་བྱང་སེམས་ཀྱི་སྡོམ་པ་ལ་བསླབ་པ་ཕུལ་བའི་རྣམ་གཞག་མ་བཤད་ཀྱང་། འདི་སོ་ཐར་གྱི་བསླབ་པ་ཕུལ་བ་དང་ཆ་འདྲ་བར་སྣང་སྟེ། དང་པོར་སེམས་ཅན་གྱི་དོན་དུ་སངས་རྒྱས་ཐོབ་པར་ཁས་བླངས་ནས་ཕྱིས་དེ་མི་ནུས་སྙམ་ནས་བཏང་བ་ཡིན་པའི་ཕྱིར་རོ། །
རྗེ་ས་པཎ་གྱིས་དབུ་མ་ལུགས་ལ་སྨོན་སེམས་མ་བཏང་ན་འཇུག་སྡོམ་གྱི་རྩ་ལྟུང་འགའ་ཞིག་བྱུང་ཡང་སྡོམ་པའི་རྩ་བ་མི་གཏོང་ངོ་ཞེས་གསུངས་པ་ལྟར། འདི་བཏང་ན་བྱང་སེམས་ཀྱི་སྡོམ་པ་མཐའ་དག་གཏོང་བར་དབུ་སེམས་གཉིས་ཀ་མཐུན་ཏེ། བྱང་སའི་ཚུལ་ཁྲིམས་ལེའུར་སྡོམ་པ་གཏོང་བའི་རྒྱུ་ལ་སྨོན་སེམས་གཏོང་བ་དང་། ཀུན་དཀྲིས་དྲག་པོས་རྩ་བའི་ལྟུང་བ་བཞི་པོ་སྤྱད་པ་གཉིས་ཡིན་པར་གསུངས་པ་ལྟ་བུའོ། །
དེས་ན་གཏོང་རྒྱུ་དང་རྩ་ལྟུང་ནོར་བར་མི་བྱའོ། །
དྲི་བ་གཉིས་པ་གཞལ་ཡས་ཁང་གི་འོག་གཞི་སྣ་ཚོགས་རྡོ་རྗེ་ཐུན་མོང་བའི་སྲུང་འཁོར་གྱི་སྣ་ཚོགས་རྡོ་རྗེ་ཡིན་པ་ལ། སྲུང་འཁོར་ཐུན་མོང་བ་ལྟར་ན་ཆོས་འབྱུང་དང་། ཐུན་མོང་མ་ཡིན་པ་དང་། གཉིས་ཀ་ལྟར་ན་ཆོས་འབྱུང་། སྲུང་འཁོར་འོག་གི་ཁྲོ་བོ་སོགས་ཆོད་བྱེད་ཡོད་པ་ལྟར་སྣང་བས་བསྒོམ་དོན་ལ་ཇི་ལྟར་ལགས་ཞེས་པའི་ལན་ནི་ཐུན་མོང་བའི་སྲུང་འཁོར་གྱི་ནང་དུ་ཆོས་འབྱུང་སོགས་མེད་པར་གཞལ་ཡས་ཁང་བསྒོམ་པ་རྣམས་ལ་དེ་གཉིས་གཅིག་པ་ཡིན་གྱི་གཞན་རྣམས་ལ་དེ་ལྟར་མ་ངེས་ཏེ། ཐུན་མོང་བའི་སྲུང་འཁོར་གྱི་ནང་དུ་ཐུན་མོང་མ་ཡིན་པའི་སྲུང་འཁོར་དང་དེའི་དབུས་ཀྱི་ཁྲོ་བོ་ཞུ་བའམ། ལྟོ་བའི་ནང་དུ་ཆོས་འབྱུང་བསྐྱེད་ནས་དེའི་ནང་དུ་གཞལ་ཡས་ཁང་བསྒོམ་པའི་ཚེ་གཞལ་ཡས་ཁང་གར་ཡོད་ས་དེ་ཉིད་དུ་འོག་གཞི་སྣ་ཚོགས་རྡོ་རྗེ་དང་བཅས་ཏེ་གྲུབ་པ་ཡིན་གྱི། མ་གིའི་སྣ་ཚོགས་རྡོ་རྗེ་ལྟོ་བའི་ནང་དུ་ཡར་ལེན་པ་ཡང་མ་ཡིན། ལྟོ་བའམ་ཆོས་འབྱུང་ཐུན་མོང་བའི་སྲུང་འཁོར་གྱི་ཕྱི་རོལ་དུ་སོང་བ་ཡང་མ་ཡིན་ནོ། །
གདན་གྱི་སྣ་ཚོགས་རྡོ་རྗེ་དུ་མ་ཡོད་པ་བློ་ལ་མི་ཤོང་བ་ཡང་མི་དགོས་ཏེ། དགྲ་ནག་དུ་གཞལ་ཡས་ཁང་གི་ནང་དུ་ལྷའི་གདན་ལ་ཡང་སྣ་ཚོགས་རྡོ་རྗེ་བཤད་པ་བཞིན་ནོ། །
གཞན་དུ་ན་དབུས་སུ་དཀྱིལ་འཁོར་ལྔ་ལ་ཁྲོ་བོ་གཞན་རྣམས་དང་ལྡན་པའོ་ཞེས་པའི་དོན། དབུས་ཀྱི་ཁྲོ་བོའི་ལྟོ་བར་གུར་རིགས་བསྡུས་ཀྱི་དཀྱིལ་འཁོར་ལྔ་བསྒོམས་ནས་དེའི་ཕྱི་རོལ་དུ་ཁྲོ་བོ་བཅུ་པོ་དང་ལྡན་པར་གསུངས་པའི་དོན་ཡང་ཇི་ལྟར་འཆད། དེས་ན་གསང་སྔགས་རྒྱུད་སྡེ་ལས་བཤད་པའི་རྟེན་དང་བརྟེན་པའི་དཀྱིལ་འཁོར་ཐམས་ཅད་ལ། ལོངས་སྤྱོད་རྫོགས་སྐུའམ། སྤྲུལ་པ་མཆོག་གི་དཀྱིལ་འཁོར་ལ་དངོས་སུ་གྲུབ་པ་དང་། དེའི་རྣམ་པ་རྣལ་འབྱོར་པས་བདག་བསྐྱེད་དང་། མདུན་བསྐྱེད་ཀྱི་བློ་སྣང་ལ་བསྒོམ་པ་དང་། དེའི་དམིགས་པ་གསལ་བའི་ཆེད་དུ་བློས་སློང་དང་། རས་བྲིས་དང་། རྡུལ་ཚོན་སོགས་ལ་བྲིས་པ་སྟེ་གསུམ་ལས། དང་པོ་ལ། མེ་རིས་ཡན་ཆད་ཀྱི་རྟེན་དང་། དུར་ཁྲོད་ཀྱི་ཕྱོགས་སྐྱོང་ཞིང་སྐྱོང་ཡན་ཆད་ཀྱི་བརྟེན་པ་ཐམས་ཅད་ཡེ་ཤེས་ཀྱི་སྣང་བ་ཁོ་ན་དང་། གཉིས་པ་ལ་རྣལ་འབྱོར་པའི་བློ་སྣང་དང་། གསུམ་པ་ལ་རྡོ་ཤིང་དང་། ཚོན་སོགས་ལས་ལག་པའི་འདུ་བྱེད་ཀྱིས་བཟོས་པ་ཡིན་པས་བློས་སློང་ལ་བཞེངས་ཇི་ཙམ་ཐུབ་པ། ཡེ་ཤེས་ཀྱི་སྣང་བ་དང་། བློ་སྣང་ལ་སྦྱར་ག་ལ་ཉན། འཁོར་གྱི་ལྷ་ལ་འཇིག་རྟེན་པའི་གཟུགས་འཛིན་པ་དང་། འཇིག་རྟེན་པའི་མིང་གིས་བཏགས་པ་ཐམས་ཅད་འཇིག་རྟེན་པ་ཡིན་ཞེས་སྨྲ་བར་ག་ལ་རུང་སྟེ། སྔར་གྱི་གསུམ་པོ་གང་ཡིན་དཔྱད་པས་གསལ་ལོ། །

དྲི་བ་གསུམ་པ་རྫོགས་རིམ་འཁོར་ལོ་བཞིའི་སྤྲུལ་པའི་འཁོར་ལོ་དང་། བདེ་ཆེན་གྱི་འཁོར་ལོའི་རྩ་འདབ་ཀྱི་ཡིག་འབྲུ་བསྲེག་པ་དང་། གསོ་བ་དགོས་མི་དགོས་གསལ་ཁ་མི་འདུག་པ་ཇི་ལྟར་ལགས་ཞེས་པའི་ལན་ནི། བདེ་མཆོག་གི་རྫོགས་རིམ་འགའ་ཞིག་ཏུ་བདེ་ཆེན་གྱི་འཁོར་ལོ་ལ་བསྲེག་གསོ་གསུངས་ཀྱང་གསུང་ངག་གི་སྐབས་སུ་འཁོར་ལོ་གོང་འོག་གཉིས་ལ་མ་གསུངས་པ་ནི་དམིགས་པའི་དངོས་གཞི་འབར་འཛག་ཡིན་ལ། བདེ་ཆེན་གྱི་འཁོར་ལོ་ནི་བྱང་སེམས་འབབ་པའི་གཞི་དང་། སྤྲུལ་པའི་འཁོར་ལོ་ནི་མེ་འབར་བའི་གཞི་ཡིན་པས་དེ་ལས་གཞན་པའི་བསྲེག་པ་དང་། གསོ་བ་མི་དགོས་པ་ལ་དགོངས་ཏེ། རྩ་རྒྱུད་ལས། ལྟེ་བར་གཏུམ་མོ་སྦར་བ་ཡིས། །
དེ་བཞིན་གཤེགས་པ་ལྔ་བསྲེགས་ཤིང་། །
སྤྱན་ལ་སོགས་པ་ཡང་བསྲེགས་ཏེ། །
བསྲེགས་པས་རི་བོང་ཅན་ཧཾ་འཛག །ཅེས་པའི་ཚིག་རྐང་བར་པ་གཉིས་ཀྱིས་སྙིང་གའི་ཡིག་འབྲུ་དགུ་བསྲེག་པ་དངོས་སུ་བསྟན་ནས། ཡང་ཞེས་པས་མགྲིན་པའི་ཡིག་འབྲུ་བསྟན་པར་གསུངས་པ་དང་ཤིན་ཏུ་འགྲིག་སྟེ། ཚིག་རྐང་གོང་འོག་གཉིས་བསྲེགས་གསོ་བྱེད་པ་པོའི་འབར་འཛག་གཉིས་པོ་དངོས་སུ་གསུངས་པའི་ཕྱིར་རོ། །
དྲི་བ་བཞི་པ་ལམ་དུས་ཀྱི་རིགས་པའི་དབང་ལྔ་ལ་སོ་སོའི་སྐབས་སུ་ལུས་དཀྱིལ་གྱི་ལྷ་རྣམས་ཁ་དོག་བསྒྱུར་བའི་དམིགས་པ་དགོས་ལགས་སམ་ཞེས་པའི་ལན་ནི། དེའི་རྒྱུ་མཚན་ཅི་ཡིན་ཕྱིའི་ཧེ་རུ་ཀའི་ཁ་དོག་དང་མཐུན་པར་དགོས་པས་སོ་སྙམ་ན། སྙིང་པོ་ཀྱཻ་རྡོ་རྗེའི་ལུས་ལ་ལུས་དཀྱིལ་བཀོད་པའི་ཚེ་ཕོ་བྲང་ལྔའི་ལྷའི་ཁ་དོག་སོ་སོར་འཁྲུལ་ཟད་དག་གི་གསུངས་པ་རྣམས་དོར་དགོས་པར་འགྱུར་རོ། །
གལ་ཏེ་དབང་ལྔ་སོ་སོའི་མཐར་རིགས་ལྔ་སོ་སོའི་རྒྱས་འདེབས་ཡོད་པས་དེའི་ཁ་དོག་ལྟར་བསྒོམ་དགོས་སོ་སྙམ་ན། འོ་ན་ཙཽ་རཱི་ཁ་དོག་དཀར་པོ་དང་། ཙཎྜ་ལཱི་ཁ་དོག་སེར་པོར་བསྒོམ་དགོས་པར་འགྱུར་ཏེ། དེ་གཉིས་ལ་རྣམ་སྣང་དང་རིན་འབྱུང་གིས་རྒྱས་བཏབ་པའི་ཕྱིར་རོ། །
དེས་ན་རྣམ་རྟོག་བན་བུན་གྱིས་བསླང་བའི་སྒྲོས་ངན་གྱི་རྗེས་སུ་འཇུག་པར་མི་བྱའོ། །
དྲི་བ་ལྔ་པ་རྩ་ཡིག་མགོ་ཐུར་བསྟན་ལ་ལྷ་མགོ་ཐུར་བསྟན་བསྒོམ་དགོས་ལགས་སམ་ཞེས་པའི་ལན་ནི། དེ་ལྟར་བསྒོམ་དུ་མི་རུང་སྟེ། ལུས་དཀྱིལ་གྱི་ལྷ་ཐམས་ཅད་ལུས་རང་གི་དཀྱིལ་འཁོར་གྱི་རྣམ་པ་བསྒོམ་དགོས་པའི་ཕྱིར་རོ། །
རྩ་ཡིག་མགོ་ཐུར་དུ་བསྟན་པ་ནི་སྦྱང་གཞི་ལ་ཡོད་པ་ལྟར་རྫོགས་རིམ་གྱི་སྐབས་སུ་བསྒོམ་དགོས་པ་ཡིན་གྱི། ལུས་དཀྱིལ་གྱི་སྐབས་སུ་མགོ་བོ་གང་དུ་བསྟན་ཀྱང་འདྲ། སྦྱང་གཞི་རྩ་དང་ཁམས་ཡོད་པ་ཙམ་གྱིས་ཆོག་སྟེ། མན་ངག་ཐུན་མོང་མ་ཡིན་པ་འགའ་ཞིག་ཏུ་སྦྱང་གཞི་ལ་སྙིང་མགོ་ཐུར་བསྟན་དུ་ཡོད་ཀྱང་བསྒོམ་དོན་ལ་མགོ་བོ་གྱེན་དུ་བསྟན་པར་བསྒོམས་ནས་དེའི་ནང་དུ་ཧེ་རུ་ཀ་བསྒོམ་པར་གསུངས་པ་བཞིན་ནོ། །
དྲི་བ་དྲུག་པ་སཾ་བུ་ཊི་ནས་བཤད་པའི་སྙིང་པོ་ཀྱཻ་རྡོ་རྗེ་ལ་དཀྱིལ་ཆོག་གང་སྦྱར་ཞེས་པའི་ལན་ནི། སཾ་བུ་ཊིའི་བརྟག་པ་གཉིས་པའི་རབ་བྱེད་དང་པོ་ནས་གསུངས་པའི་དཀྱིལ་ཆོག་སྦྱར་དགོས་ཏེ། རྒྱུད་འདིར་བརྟག་པ་དང་པོས་རྒྱུད་དོན་མདོར་བསྟན། གཉིས་པ་ནས་བཅུ་པའི་བར་གྱིས་མངོན་རྟོགས་ཀྱི་རིམ་པ་བཞིན་རྒྱས་པར་བཤད་པ་ལས་གཉིས་པའི་དང་པོས་སྨིན་བྱེད་དབང་། གཉིས་པས་ལྟ་བ། གསུམ་པ་ནས་བརྟག་པ་གསུམ་པ་དངོས་ཀྱི་བར་རབ་བྱེད་དྲུག་གིས་བསྐྱེད་རིམ་སྟོན་པའི་ལུགས་ཡིན་པས་སྐབས་དེའི་མཆོག་སྒྲུབ་པའི་དཀྱིལ་འཁོར་བཅུ་གཉིས་ལ་གཉིས་པའི་དང་པོ་ནས་གསུངས་པའི་དབང་ཆོག་སྦྱར་དགོས་སོ་འདི་ཇི་ལྟར་ཤེས་ཞེ་ན་རྒྱུད་འདི་ནས་གསུངས་པའི་གཏུམ་མོའི་དམིགས་པའི་ཉེར་དགུ་ལ་རྟེན་དཀྱིལ་འཁོར་བཅུ་གཉིས་པོ་གང་རུང་བསྒོམ་པར་གསུངས་པ་དང་། ཚོགས་འཁོར་དང་གཏོར་ཆོག་གི་སྐབས་སུ་ཡང་ཆོས་འབྱུང་གི་ནང་དུ་ལེ་དགུའི་ལེ་ཚེ་བརྒྱད་ལ་ཞིང་སྐྱོང་བཞི་བཅུ་རྩ་བརྒྱད་དང་ལེ་ཚེ་དབུས་མ་ལ་དཀྱིལ་འཁོར་བཅུ་གཉིས་པོ་གང་རུང་བསྒོམ་པར་གསུངས་པའི་ཤེས་སོ། །

དྲི་བ་བདུན་པ་བདེ་མཆོག་ནག་པོ་པའི་དཀྱིལ་ཆོག་གི་སྐབས་སུ། ལྷ་དང་དཀྱིལ་འཁོར་གྱི་དག་པ་དྲན་ཞེས་པ་ལ་དག་པ་གང་དྲན། རྡུལ་ཚོན་གྱི་ཡེ་ཤེས་པ་གཤེགས་པ་གསུངས་ཀྱང་ཕྱག་ལེན་དང་གསང་མཐའི་ཟབ་ཁྱད་ཡིན་པས་ལུས་ལ་བསྡུ་ཞེས་པ་ཡོངས་གྲགས་གཅིག་འདུག་པ་ཅི་ལྟར་ལགས་ཞེས་པའི་ལན་ནི་དཀྱིལ་འཁོར་གྱི་དག་པ་བྱང་ཕྱོགས་སོ་བདུན་དང་སྦྱར་བ་རྡོ་རྗེ་རྩེ་མོ་ལས་གསུངས་པ་དེ་ཉིད་རྒྱུད་སྡེ་གོང་མ་གཉིས་ལ་ཐུན་མོང་དུ་སྦྱར་བར་བྱ་བ་ཡིན་ལ་འདིར་ནི་ལྷའི་དག་པ་ཡང་རྣལ་འབྱོར་མ་ཀུན་སྤྱོད་ལས་གསུངས་པ་ལྟར་བྱང་ཕྱོགས་སོ་བདུན་དང་སྦྱར་བར་བྱ་བ་ཡིན་ཏེ། སྒྲུབ་པའི་ཐབས་ཉིད་ན་གསལ་ལོ། །
རྗེ་བཙུན་གྱི་ནག་པོ་དཀྱིལ་ཆོག་ལས་རྡུལ་ཚོན་གྱི་ཡེ་ཤེས་པ་གཤེགས་པ་དཀྱིལ་འཁོར་གཞན་དང་འདྲ་བར་གསུངས་ལ། རྒྱ་གཞུང་དུ། གཡས་དང་གཡོན་གྱི་ལོགས་སུ་ནི། །
བསྐོར་བ་དེ་ནས་འཇུག་པ་དང་། །
ལོངས་སྤྱོད་རྫོགས་པ་བཟུང་ནས་ནི། །
གཉིས་མེད་ཡེ་ཤེས་ངལ་གསོའོ། །
ཚོན་ལ་སོགས་པའི་དངོས་པོ་ཀུན། །
ནངས་པར་ཐོ་རངས་བསྡུ་བར་བྱ། །
བསྡུས་ནས་གསེར་གྱི་བུམ་པར་ནི། །
བཅུག་ནས་ཆུ་བོ་ཆེན་པོར་དོར། །
ཞེས་གསུངས་པའི་ཚིགས་བཅད་དང་པོས་མདུན་གྱི་དཀྱིལ་འཁོར་ཕྱོགས་གཡོན་སྐོར་དང་མཚམས་གཡས་སྐོར་གྱིས་རང་གི་ལུས་ལ་བསྡུས་ནས་ཚིགས་བཅད་ཕྱི་མས་རྡུལ་ཚོན་ཆུ་བོར་དོར་བ་བསྟན་པས་འདི་དང་གོང་མ་གཉིས་གདམ་ཁ་ཅན་དུ་མངོན་ཏེ། ལྷ་སྟ་གོན་གྱི་དཀྱིལ་འཁོར་ལུས་ལ་བསྡུ་བ་དང་ནམ་མཁར་བཏེག་པ་གང་རུང་བྱས་པས་ཆོག་པར་གསུངས་པ་བཞིན་ནོ། །
དྲི་བ་བརྒྱད་པ་ཀུན་རིག་གི་བསྙེན་པ་རྒྱས་པ་དཀྱིལ་འཁོར་ལས་རིམ་ལ་སྦྱར་བའི་ཚེ་བདག་སྐྱེད་ཀྱི་ཡེ་ཤེས་པ་གཤེགས་སམ་བསྟིམ་མམ་ཇི་ལྟར་ལགས། སྡོམ་གསུམ་རབ་དབྱེར། ཕྱག་རྒྱ་བཀྲོལ་ནས་སངས་རྒྱས་གཤེགས། །
དེ་ནས་རང་ཉིད་ཐ་མལ་གྱུར། །
ཅེས་གསུངས་པའི། དམ་ཚིག་པ་དང་། ཡེ་ཤེས་པ་གཉིས་ཀ་གཤེགས་པ་ཡིན་ནམ་ཇི་ལྟར་ལགས་ཞེས་པའི་ལན་ནི། ཀུན་རིག་གི་བསྙེན་པ་རྒྱས་པ་དཀྱིལ་འཁོར་ལས་རིམ་ལ་སྦྱར་བའི་ཚེ་ཐོག་མར་ཡེ་ཤེས་པ་གཤེགས། དེ་ནས་དམ་ཚིག་པ་གཞལ་ཡས་ཁང་དང་འཁོར་རྣམས་གཙོ་བོ་ལ་བསྡུས་ཏེ། གཙོ་བོ་དམ་ཚིག་པའི་ང་རྒྱལ་གྱིས་མདུན་གྱི་དཀྱིལ་འཁོར་གྱི་བྱ་བ་བྱེད་པ་ལུགས་འདི་ལ་མི་རུང་བ་མ་ཡིན་ནོ། །
དེས་ན་སྡོམ་གསུམ་རབ་དབྱེར། དེ་ནས་རང་ཉིད་ཐ་མལ་གྱུར། །
ཞེས་པ་ཡང་ཡེ་ཤེས་པ་གཤེགས་ནས་དམ་ཚིག་པ་རྐྱང་པ་ཙམ་ལ་ཐ་མལ་པའི་མིང་བཏགས་པ་ཡིན་གྱི་དམ་ཚིག་པའི་ང་རྒྱལ་ཙམ་ཡང་མེད་པར་ཐ་མལ་པར་གནས་པ་ནི་སྤྱོད་རྒྱུད་ཡན་ཆད་ཀྱི་ཉམས་ལེན་ལ་མི་རུང་ངོ་། །
ཁ་ཅིག ཆོ་ག་ཚར་ནས་ཡེ་ཤེས་པ་གཤེགས་ཞེས་པའི་དོན་དུ་བསམས་ནས་བདག་བསྐྱེད་བསྙེན་པ་རྒྱས་པ་དཀྱིལ་འཁོར་ལས་རིམ་ལ་སྦྱར་བའི་ཚེ་བདག་མདུན་གྱི་ཡེ་ཤེས་པ་མཉམ་དུ་གཤེགས་པར་འདོད་པ་ཡང་མི་འཐད་དེ། བདག་བསྐྱེད་མ་བསྡུས་པའི་རྣལ་འབྱོར་པ་དེས་སློབ་མ་ལ་དབང་བསྐུར་སོགས་བྱེད་པའི་ཚེ་ན་དབང་རྫས་འགྲིམ་པ་སོགས་དཀྱིལ་འཁོར་མ་བསྡུས་པའི་གཙོ་བོས་བྱར་མི་རུང་བའི་ཕྱིར་རོ། །
སྡོམ་གསུམ་རབ་དབྱེ་ཉིད་ལས་ཀྱང་། ཕྱག་རྒྱ་བཀྲོལ་ནས་སངས་རྒྱས་གཤེགས་ཞེས་གསུངས་ཀྱི། གཉིས་ཀ་གཤེགས་པའམ་དམ་ཚིག་པ་གཤེགས་པ་མ་གསུངས་པའི་གནད་ཀྱང་འདི་ཉིད་ཡིན་ནོ། །
དམ་ཆོས་རིན་ཆེན་བརྩོན་པའི་ལེགས་བསྒྲུབས་ནས། །
བྱིན་རླབས་དཔལ་གྱིས་འབྱོར་པའི་སློབ་མ་ཡིས། །
ཚུལ་བཞིན་དྲིས་དོན་བཤད་པའི་དགེ་བ་དེས། །

འདྲི་བོ་རྡོ་རྗེ་ཐེག་ལ་དབང་འབྱོར་ཤོག །གཟི་རིན་ཆེན་དཔལ་གྱིས་དྲིས་པའི་ལན་མང་དུ་ཐོས་པའི་དགེ་སློང་བསོད་ནམས་སེང་གེས་བཀོད་པའོ། །
དགེའོ།།  །། ༄༅། །
རིན་ཆེན་དཔལ་གྱི་དྲིས་ལན་བཞུགས།།  མཁྱེན་པའི་ནམ་མཁར་ཐུགས་རྗེ་ཡི། །
དཀྱིལ་འཁོར་ཕྲིན་ལས་ཚ་ཟེར་ཅན། །
རྗེ་བཙུན་བླ་མའི་ཞབས་བཏུད་དེ། །
བློ་ལྡན་དྲིས་པའི་ལན་བརྗོད་བྱ། །
དགེ་བའི་བཤེས་གཉེན་གཟི་རིན་ཆེན་དཔལ་གྱི་གསུང་ཡིག་ཇ་ཞོ་དོའི་རྟེན་དང་བཅས་པ་འཕྲོད་པས་སེམས་སྤྲོ། དགེ་བའི་རྩ་བ་སངས་རྒྱས་ཀྱི་སར་བསྔོ། ཕར་ཕྱིན་ཐེག་པ་རང་ལུགས་ལ། །
བཅུ་གཅིག་རྫོགས་སངས་སར་བཤད་ཀྱང་། །
ས་བཅུ་ལས་བགྲོད་མི་ནུས་ཤིང་། །
ས་གསུམ་སྔགས་ལ་ལྟོས་དགོས་ན། །
བདག་མེད་བསྟོད་པའི་འགྲེལ་པ་རུ། །
ས་བཅུ་གཉིས་པོ་ཉེ་རྒྱུ་ལ། །
མི་ལྟོས་བགྲོད་ནུས་གསུངས་པ་དང་། །
འགྲེལ་པ་གནད་ཀྱི་གསལ་བྱེད་ལས། །
ཕར་ཕྱིན་ཐེག་པའི་བགྲོད་བྱ་བ། །
ས་བཅུ་གཅིག་པའམ་བཅུ་གཉིས་པ། །
ཞེས་གསུངས་དགོངས་པ་ཇི་ལྟར་ལགས། །
ཞེས་པའི་ལན་ནི། ཕར་ཕྱིན་ཐེག་པར་ས་བཅུ་གཅིག་པ་རྫོགས་པའི་སངས་རྒྱས་ཀྱི་སར་བཤད་པ་ནི་ཕར་ཕྱིན་ཐེག་པ་རང་ལུགས་ལ་ལམ་དེས་ས་དེ་ཐོབ་པར་འདོད་ཀྱང་། གསང་སྔགས་བླ་མེད་ཀྱི་ལུགས་ལ་ཕར་ཕྱིན་ཐེག་པའི་ལམ་གྱི་སྔགས་ལ་མ་ལྟོས་པར་ས་བཅུ་པ་ཐོབ་ཅིང་། ས་བཅུ་པ་ནས་ངེས་པར་སྔགས་ལ་ལྟོས་དགོས་པར་བཞེད་པས་འགལ་བ་ཅི་ཡང་ཡོད་པ་མ་ཡིན་ནོ། །
བདག་མེད་བསྟོད་འགྲེལ་དུ་ས་བཅུ་གཅིག་པ་དང་བཅུ་གཉིས་པ་ཉེར་རྒྱུ་ལ་མི་ལྟོས་པར་བགྲོད་ནུས་པར་གསུངས་པ་དང་ཡང་མི་འགལ་ཏེ། དེ་གཉིས་ཉེ་རྒྱུ་ལ་མ་ལྟོས་པར་བགྲོད་ནུས་ཀྱང་སྔགས་ལམ་ལ་མ་ལྟོས་པར་བགྲོད་མི་ནུས་པའི་ཕྱིར་རོ། །
འགྲེལ་པ་གནད་ཀྱི་གསལ་བྱེད་ལས་ཕར་ཕྱིན་ཐེག་པའི་བགྲོད་པར་བྱ་བ་ས་བཅུ་གཅིག་པའམ་བཅུ་གཉིས་པ་སྤྱི་དོན་གྱི་མཐར་ཐུག་ཏུ་གསུངས་པ་ནི་ཕ་རོལ་དུ་ཕྱིན་པའི་ས་བཅུ་པ་ལས་ནི་འདས། བཅུ་གསུམ་པ་ནི་མ་ཐོབ་པས་སྤྱི་དོན་གྱི་མཐར་ཐུག་ཏུ་བཞག་པ་ཡིན་གྱི་ཕར་ཕྱིན་ཐེག་པའི་ལམ་གྱིས་སྔགས་ལམ་ལ་མ་ལྟོས་པར་ཐོབ་ནུས་པའི་རྒྱུ་མཚན་གྱིས་སྤྱི་དོན་དུ་བཞག་པ་ནི་མ་ཡིན་ཏེ། གཞན་དུ་ན་རྒྱུད་སྡེ་སྤྱི་རྣམ་ལས། ས་བཅུ་གཉིས་པ་སྦས་དོན་གྱི་མཐར་ཐུག་ཏུ་གསུངས་པ་དང་འགལ་བར་འགྱུར་བའི་ཕྱིར་རོ། །
དེས་ན་ཐ་སྙད་ལ་དགོངས་ནས་ས་བཅུ་གཉིས་པ་སྦས་དོན་གྱི་མཐར་ཐུག་ཏུ་བཞག་ཏུ་རུང་སྟེ། ཕར་ཕྱིན་ཐེག་པར་ས་བཅུ་གཉིས་པའི་ཐ་སྙད་མ་གསུངས་པའི་ཕྱིར་རོ། །
དོན་ལ་དགོངས་ནས་ས་བཅུ་གཉིས་པ་སྤྱི་དོན་གྱི་མཐར་ཐུག་ཏུ་ཡང་བཞག་ཏུ་རུང་སྟེ། ས་བཅུ་པ་ལས་ནི་འདས། བཅུ་གསུམ་པ་མ་ཐོབ་པའི་འབྲས་བུའི་ས་ཡིན་པའི་ཕྱིར་རོ། །
དེ་ཉིད་ཀྱིས་ས་བཅུ་གཅིག་པ་དོན་དང་ཐ་སྙད་གཉིས་ཀའི་སྒོ་ནས་སྤྱི་དོན་གྱི་མཐར་ཐུག་ཏུ་བཞག་ཏུ་རུང་བར་གྲུབ་ལ། སྤྱི་དོན་གྱི་མཐར་ཐུག་གི་དོན་ཡང་ཕ་རོལ་དུ་ཕྱིན་པ་བས་མཐར་ཐུག་འདོད་ཅིང་། རྡོ་རྗེ་ཐེག་པ་བས་མཐར་ཐུག་ས་བཅུ་གསུམ་པར་འདོད་པ་ཡང་ལེགས་པར་གྲུབ་བོ། །
ཕར་ཕྱིན་ཐེག་པའི་བཅུ་གཅིག་དང་། །
རྡོ་རྗེ་ཐེག་པའི་བཅུ་གསུམ་གཉིས། །
དོན་གཅིག་མིང་གིས་དབྱེ་མིན་ནམ། །
ས་ཆེན་སྒྲོལ་མའི་དཀྱིལ་ཆོག་ལས། །
དབང་བཞི་ཐོབ་པའི་འབྲས་བུ་ཡང་། །
ས་བཅུ་གཅིག་དང་སྦྱར་བ་དང་། །
ཊཱི་ཀ་མུ་ཏིག་ཕྲེང་བ་ལས། །
བཅུ་གསུམ་གདུལ་བྱ་དྲོད་བསྐྱེད་ཕྱིར། །
དངོས་བགྲོད་ས་བཅུ་གཅིག་པོ་ལས། །

མེད་གསུངས་དགོངས་པའང་དེ་མིན་ནམ། །
ཞེས་པའི་ལན་ནི་ཕར་ཕྱིན་ཐེག་པར་བཤད་པའི་ས་བཅུ་གཅིག་པ་དང་། རྡོ་རྗེ་ཐེག་པར་བཤད་པའི་ས་བཅུ་གསུམ་པ་གཉིས་དོན་གཅིག་པར་རྗེ་བླ་མས་བཞེད་པ་དོན་ལ་གནས་ཏེ། ཕར་ཕྱིན་ཐེག་པར་ཡང་སྤངས་རྟོགས་མཐར་ཐུག་པ་གཅིག་ལ་ས་བཅུ་གཅིག་པར་བཤད། ས་བཅུ་གསུམ་པ་ལ་ཡང་དེ་བས་ལྷག་པ་མེད་པའི་ཕྱིར་རོ། །
འོན་ཀྱང་དེ་ཕར་ཕྱིན་ཐེག་པ་བ་རང་ལམ་གྱིས་ཐོབ་པར་འདོད་ཀྱང་། བླ་མེད་ཀྱི་ལུགས་ལ་མི་འདོད་པས་འགལ་བ་ཅི་ཡང་མེད་དོ། །
དེ་ཉིད་ཀྱིས་དབང་བཞི་པའི་འབྲས་བུ་ས་བཅུ་གཅིག་པ་དང་སྦྱང་བར་གསུངས་པ་ཡང་ཕར་ཕྱིན་ཐེག་པར་བཤད་པའི་ས་བཅུ་གཅིག་པ་ལ་དགོངས་པས་མི་འགལ་ལོ། །
མུ་ཏིག་ཕྲེང་བའི་དགོངས་པ་རྒྱ་གར་ན་ནཱ་རོ་པ་དོན་ལ་ས་བཅུ་གཅིག་ལས་མི་འདོད་པ་དང་། གཾ་ག་མེ་ཏྲི་དང་། རྣལ་འབྱོར་དབང་ཕྱུག་སོགས་དོན་ལ་ས་བཅུ་གསུམ་པ་འདོད་པའི་ལུགས་གཉིས་ཡོད་པ་ལས། སྔ་མའི་གསུང་སྒྲོས་བཀོད་པའི་སྐབས་ཡིན་པས། ལུགས་འདི་དང་བསྲེ་རྒྱུ་མ་ཡིན་ནོ། །
རྡོ་རྗེ་ཐེག་པའི་འབྲས་མཐར་ཐུག །ཉེ་རྒྱུ་མ་ལྟོས་མི་གྲུབ་ཅིང་། །
འཁོར་ཚོམ་གཅིག་པུ་སངས་རྒྱ་བའམ། །
ཆེ་དབྱུང་དོད་བརྩེའི་མ་ཡིན་པས། །
དོགས་གཅོད་ཟུར་པ་དགོས་གསུང་ཡང་། །
བརྩེ་བའི་ཐུགས་ཀྱིས་གནང་བར་ཞུ། །
ཞེས་པའི་ལན་ནི་རྡོ་རྗེ་ཐེག་པའི་མཐར་ཐུག་གི་འབྲས་བུ་རང་བཞིན་གང་རུང་གི་ཉེ་རྒྱུའི་སྤྱོད་པ་ལ་ངེས་པར་ལྟོས་དགོས་ཀྱང་། འཁོར་ཚོམ་བུ་གཅིག་སངས་རྒྱ་བ་མི་འགལ་བའི་གནད་ནི། སྒྲུབ་པ་པོ་རང་གི་ཉེ་རྒྱུའི་སྤྱོད་པ་ལ་ལྟོས་ནས་སངས་རྒྱ་བའི་ཚེ། བླ་མ་དང་། སློབ་མ་དང་། མཁའ་འགྲོ་དང་། ཕྱག་རྒྱ་བཞི་པོ་གཞན་གྱི་ཉེ་རྒྱུའི་སྤྱོད་པ་ལ་ལྟོས་ནས་སངས་རྒྱ་བ་ཡིན་པའི་ཕྱིར་རོ། །
དེ་ལ་ཡང་བཞི་པོ་སྒྲུབ་པ་པོ་རང་དང་རྟོགས་པ་མཉམ་པ་དང་། ཐུགས་རྗེས་རྗེས་སུ་བཟུང་བ་དང་། བཀའ་བཞིན་བསྒྲུབ་པ་དང་། བར་ཆད་སེལ་བ་དང་། ཉེ་རྒྱུའི་རྟེན་བྱེད་པ་བཞི་པོ་གང་རུང་གཅིག་དེ་མཚན་ཉིད་གཉིས་ལྡན་དགོས་པས་སྒྲུབ་པ་པོ་གཅིག་པུ་སངས་རྒྱ་བ་དང་། གཉིས་ཁོ་ན་སངས་རྒྱ་བ་ནས་ལྔ་ཅིག་ཆར་དུ་ཡང་སངས་རྒྱ་བ་ཡོད་པ་ནི་གནད་ཀྱི་དོན་ནོ། །
དྲིས་ལན་ཉི་མའི་འོད་ཟེར་འདིས། །
བློ་གྲོས་པདྨོ་ཁ་ཕྱེ་ནས། །
དོན་གཉེར་བུང་བ་ཚིམ་པ་དང་། །
སྐལ་བཟང་གཞན་ལའང་ཕན་པར་ཤོག །ཡི་གེའི་རྟེན་མཚོན་པར་སྨན་ཐུམ་བུ་གཅིག་ལ་རྟགས་འབྱར་བ་ཡོད། འབྲུག་ལོ་ཧོར་ཟླ་བཞི་པའི་གནམ་གང་ལ་ཨེ་ཝཾ་ཆོས་ལྡན་གྱི་དགོན་པ་ནས་དགེ། །
། ༄༅། །
མུད་སྲད་པ་རྡོ་རྗེ་རྒྱལ་མཚན་གྱི་དྲིས་ལན།།  ཨོཾ་སྭ་སྟི། གང་ཞིག་ཐོས་ན་མངོན་པར་དྭང་བའི་རྒྱུ། །
ཚུལ་བཞིན་བསམས་ན་དགའ་བའི་དཔལ་སྟེར་ཞིང་། །
སྒོམ་ན་བློ་མཆོག་སངས་རྒྱས་སྩོལ་མཛད་པའི། །
བཀའ་སྲོལ་མཚུངས་མེད་འགྲོ་བའི་གཙུག་ན་རྒྱལ། །
ཚུལ་ལུགས་རྨད་བྱུང་དེ་ཡི་དཀའ་བའི་གནས། །
དཔྱོད་ལྡན་བློ་གྲོས་མཛངས་པས་དྲིས་པའི་ལན། །
བླ་མའི་དྲིན་གྱིས་བློ་མིག་གསལ་ཐོབ་པ། །
རྒྱུད་གསུམ་སྨྲ་བ་དེ་ཡིས་འདི་སྐད་ཞུ། །
དྲི་བ་དང་པོ་ལྗོན་ཤིང་ལས། ཟག་བཅས་ཟག་མེད་ཀྱི་སྐབས་དེར། དེ་ལ་དང་པོ་ཟག་པ་ཞེས་བྱ་བ་ནི་ཉོན་མོངས་པ་ཡིན་ལ། དེ་གང་དུ་རྒྱས་པར་འགྱུར་བ་ནི་ཟག་པ་དང་བཅས་པ་སྟེ། དེའང་ལམ་གྱི་བདེན་པ་མ་གཏོགས་པའི་འདུས་བྱས་རྣམས་ཏེ། སྡུག་བསྔལ་དང་། ཀུན་འབྱུང་དང་ཕུང་པོ་ལྔ་དང་། སྐྱེ་མཆེད་བཅུ་གཅིག་དང་། ཁམས་བཅུ་བདུན་དང་། ཆོས་ཀྱི་སྐྱེ་མཆེད་དང་། ཆོས་ཀྱི་ཁམས་ཀྱི་ཕྱོགས་རེ་ནི་ཟག་པ་དང་བཅས་པའོ། །

ཟག་པ་མེད་པ་ནི་ཉོན་མོངས་ཉེ་བར་ཞི་བ་དང་། རྒྱས་པར་མི་འགྱུར་བ་སྟེ་ལམ་གྱི་བདེན་པ་དང་། ཆོས་ཀྱི་སྐྱེ་མཆེད་དང་། ཁམས་ཀྱི་ཕྱོགས་གཅིག་དང་། ནམ་མཁའ་དང་སོ་སོར་བརྟགས་པས་འགོག་པ་དང་། སོ་སོར་བརྟགས་མིན་གྱི་འགོག་པ་དང་དྲུག་ནི་ཟག་པ་མེད་པའོ་ཞེས་གསུངས་པའི་དོན་མཛོད་རྩ་འགྲེལ་དང་མཐུན་པའི་ངོས་འཛིན་ལུགས་ཇི་ལྟར་ཡིན། ཡང་གསུངས་པ་བཞིན་སྡེ་བདུན་གཞན་ན་འདི་དང་མཐུན་པའི་ངོས་འཛིན་ཡོད་དམ། འོག་གི་ཁམས་ཀྱི་ཕྱོགས་གཅིག་དང་ཞེས་པའི་དང་སྒྲ་དང་དྲུག་ཅེས་པའི་དྲུག་སྒྲ་ལྷག་པ་ཡིན་ནམ། མ་ལྷག་ན་སྦྱོར་ཚུལ་ཇི་ལྟར་བྱེད་ཅེས་པའི་ལན་ནི། ལྗོན་ཤིང་འདིར་མཛོད་ཀྱི་གནས་བརྒྱད་ཀྱིས་བསྟན་ཚུལ་ཤེས་བྱའི་གནས་དང་། ཟག་པ་དང་བཅས་པ་དང་། ཟག་པ་མེད་པ་གསུམ་དུ་བསྡུས་ནས། ཤེས་བྱའི་གནས། གནས་དང་པོ་གཉིས་ཀྱིས་བསྟན་པ་འདི་ལ། རྒྱས་པར་དབྱེ་བ་དང་། དེ་བསྡུ་བའི་ཚུལ་གཉིས་ལས། དང་པོ་ནི། བདག་འཛིན་གསུམ་གྱི་གཉེན་པོར་ཕུང་པོ་ལྔ་དང་། སྐྱེ་མཆེད་བཅུ་གཉིས། ཁམས་བཅོ་བརྒྱད་གསུངས། ཡང་འཁོར་བ་སྤངས་ནས་མྱང་འདས་ཐོབ་པའི་ཕྱིར། བདེན་བཞིའི་ཆོས་གསུངས་པར་བཤད་ནས། གཉིས་པ་དེ་བསྡུ་བའི་ཚུལ་ལ། ཟག་བཅས་ཟག་མེད་གཉིས་སུ་བསྡུ་བ་དང་། འདུས་བྱས་འདུས་མ་བྱས་གཉིས་སུ་བསྡུ་བ་གཉིས་གསུངས་པའི་དང་པོའི་སྐབས་སུ། གཞུང་འདི་དག་བྱུང་བས། ཟག་བཅས་ཟག་མེད་ཀྱི་ངོས་འཛིན་ཆོས་གསུམ་དང་བདེན་པ་བཞི་ལ་ལྟོས་ནས་འཇོག་དགོས་སོ། །
དེ་ལྟར་ན། ཟག་བཅས་ཀྱི་ངོས་འཛིན་མདོར་བསྡུས་ལམ་བདེན་མ་གཏོགས་པའི་འདུས་བྱས་ཡིན་ཞེས་གསུངས་ནས། དེ་ཉིད་ཆོས་གསུམ་དང་། བདེན་པ་བཞི་ལ་ལྟོས་པའི་ཚེ། སྡུག་བསྔལ་དང་། ཀུན་འབྱུང་རིལ་པོ་ཟག་བཅས་ཡིན་ལ། འདི་ལ་ལམ་བདེན་མ་གཏོགས་པ་ཞེས་པའི་ཚིག་གི་ཁྱད་པར་སྦྱར་མི་དགོས་ཏེ། དོགས་པའི་གཞི་མེད་པའི་ཕྱིར་རོ། །
ཆོས་གསུམ་ལ་ལམ་བདེན་མ་གཏོགས་པའི་ཕུང་པོ་ལྔ། དེ་མ་གཏོགས་པའི་སྐྱེ་མཆེད་བཅུ་གཅིག དེ་མ་གཏོགས་པའི་ཁམས་བཅུ་བདུན་རིལ་པོ་ཟག་བཅས་ཡིན་ཏེ། སྐྱེ་མཆེད་བཅུ་དང་། ཁམས་བཅོ་ལྔ་ཟག་བཅས་ཡིན་པ་ནི་མཛོད་ལས་དངོས་སུ་གསུངས་ཤིང་། གཞན་གསུམ་ལ་ཟག་མེད་ཡོད་པ་རྣམས་ནི་ལམ་བདེན་ཁོ་ན་ཡིན་པའི་ཕྱིར་རོ། །
ཆོས་ཀྱི་སྐྱེ་མཆེད་དང་། ཆོས་ཀྱི་ཁམས་ལ་ལམ་བདེན་མ་གཏོགས་པ་ཡིན་ཀྱང་མཐའ་གཅིག་ཏུ་ཟག་བཅས་སུ་འཇོག་མི་ནུས་ཏེ། ལམ་བདེན་མ་ཡིན་པའི་ཟག་མེད་ཀྱང་ཡོད་པའི་ཕྱིར་རོ། །
དེའི་ཕྱིར་ཕྱོགས་རེ་ཞེས་སྨོས་སོ། །
དེས་ན་མཛོད་ལས། དེ་གསུམ་ཟག་བཅས་ཟག་པ་མེད། །
ལྷག་མ་རྣམས་ནི་ཟག་བཅས་སོ། །
ཞེས་དང་། ཤུགས་ཀྱིས་སྐྱེ་མཆེད་བཅུ་གཉིས་ལ། །
དེ་གཉིས་ཟག་བཅས་ཟག་པ་མེད། །
ལྷག་མ་རྣམས་ནི་ཟག་བཅས་སོ། །
ཞེས་ཐོབ་པ་དང་། ལམ་བདེན་གྱི་གཙོ་བོ་ཤེས་རབ་ཡིན་ཀྱང་། རྗེས་འབྲང་དང་བཅས་ན་ཕུང་པོ་ལྔ་པ་ཅན་དུ་གསུངས་པས། ཕུང་པོ་ལྔ་ཟག་བཅས་ཟག་མེད་གཉིས་ཀ་ཡོད་པར་གསུངས་པ་དང་། འདིར་གསུངས་པའི་ཟག་བཅས་ཟག་མེད་ཀྱི་ངོས་འཛིན་སྤྱིར་མཐུན་ཞིང་། ཆོས་གསུམ་དང་། བདེན་པ་བཞི་ལ་ལྟོས་ནས་ཟག་བཅས་ཟག་མེད་ཀྱི་ངོས་འཛིན་ཚུལ་འདི་ཁྱད་པར་དུ་གསལ་བས་ཉིད་ཀྱིས་གསུངས་པ་ལྟར། བཀའ་སྲོལ་འདི་ལ་གཞན་གྱིས་བརྒལ་བའམ། དཀའ་བའི་གནས་ལ་དྲིས་པའི་ཚེ་ལྷག་པར་ཡང་ཡིད་ཆེས་པའི་གནས་སུ་གྱུར་པ་ཡང་ཐོག་ཏུ་བབ་པ་དེ་ལྟར་རོ། །
སྡེ་བདུན་གཞན་ནས་གསུངས་པའི་སྦྱོར་ཚུལ་མ་ཡིན་པར་སྣང་སྟེ། མཛོད་རྩ་འགྲེལ་ནས་ཅི་ལྟར་ཐོན་པ་ཙམ་ཞིག་སྟོན་པའི་སྐབས་སུ་སྣང་བའི་ཕྱིར་རོ། །

ཟག་མེད་ཀྱི་ངོས་འཛིན་ལ་དང་ཞེས་པ་ལྷག་པར་སྣང་ཡང་དྲུག་ཅེས་པ་ལྷག་མ་ཡིན་ཏེ། འདུས་བྱས་སུ་གྱུར་པའི་ཟག་མེད་ཐམས་ཅད་ལམ་བདེན་ཞེས་པས་བསྟན་ཟིན་ནས། འདུས་མ་བྱས་སུ་གྱུར་པའི་ཟག་མེད་ལ། ཆོས་ཀྱི་སྐྱེ་མཆེད་ཀྱི་ཕྱོགས་གཅིག་འདུས་མ་བྱས་གསུམ་དང་ཆོས་ཀྱི་ཁམས་ཀྱི་ཕྱོགས་གཅིག་འདུས་མ་བྱས་གསུམ་དང་དྲུག་ཅེས་གནང་བའི་ཕྱིར་རོ། །
དྲི་བ་གཉིས་པ། བྱེ་བྲག་ཏུ་སྨྲ་བའི་ལུགས་ཀྱི་བཟོད་ཤེས་ཀྱི་སྐབས་དེར། རྗེས་བཟོད་རྗེས་ཤེས་གཉིས་ཀྱི་ངོས་འཛིན་མངོན་པ་གོང་མ་དང་མཐུན་པར་བྱུང་བ་དེ་སྐབས་དེར་ཕྲེང་གཉིས་ཙམ་ཆད་པ་ཡིན་ནམ་ཞེས་པའི་ལན་ནི། དེ་ལྟར་གཉིས་པོ་དེ་འཕགས་པའི་ཆོས་ཀྱི་རྒྱུར་ཤེས་པས་ལྷག་མ་རྣམས་ཀྱང་དེ་ལྟར་ཤེས་པ་ནི་རྗེས་སུ་ཤེས་པའི་བཟོད་པ། དེ་ངེས་པར་འཛིན་པ་རྗེས་སུ་ཤེས་པའོ་ཞེས་པ་འདིས་རྗེས་བཟོད་རྗེས་ཤེས་གཉིས་པོ་ངོས་འཛིན་ཚུལ་མངོན་པ་གོང་མ་དང་འདྲ་བ་ལྟར་སྣང་ཡང་ལྷག་མ་རྣམས་ཀྱང་དེ་ལྟར་ཤེས་པ་ཞེས་པའི་དོན་འདོད་པའི་སྡུག་བསྔལ་བདེན་པའི་ལྷག་མ་ཁམས་གོང་མ་གཉིས་ཀྱི་སྡུག་བསྔལ་བདེན་པའི་མི་རྟག་སོགས་ཤེས་པ་དང་དེ་ངེས་པར་འཛིན་པ་ཞེས་པའི་དོན་རྗེས་བཟོད་དེ་ངེས་པར་འཛིན་པ་ཞེས་མི་སྦྱར་བར་དེའི་ཡུལ་ཁམས་གོང་གི་བདེན་པའི་གནས་ཚུལ་དེ་ངེས་པར་འཛིན་པ་ཞེས་སྦྱར་ན་མཛོད་དང་མཐུན་པའི་བཤད་པ་ཡང་རུང་མོད་ཀྱི། འོན་ཀྱང་སྐབས་དེར་རྗེས་བཟོད་རྗེས་ཤེས་གཉིས་ཀྱི་ངོས་འཛིན་ཕྲེང་ཆད་བྱུང་བ་གཞན་ཞིག་གིས་མངོན་པ་གོང་མ་དང་མཐུན་པའི་ངོ་འཛིན་བསྣན་པ་ཡིན་པ་འདྲ་སྟེ། དེ་གཉིས་འཕགས་པའི་ཆོས་ཀྱི་རྒྱུར་ཤེས་པས་ཞེས་པ་མཛོད་རྩ་འགྲེལ་ནས་མི་འབྱུང་ཞིང་། ལྗོན་ཤིང་འདིར། འོག་ཏུ་ཤེས་པ་བཅུའི་སྐབས་སུ་ཆོས་ཤེས་ཞེས་བྱ་བ་ནི། འདོད་པ་ན་སྤྱོད་པའི་སྡུག་བསྔལ་ལ་སོགས་པའི་བདེན་པ་བཞི་ཤེས་པ་ཡིན་ནོ། །
རྗེས་སུ་ཤེས་པ་ཞེས་བྱ་བ་ནི། གཟུགས་དང་གཟུགས་མེད་པ་ན་སྤྱོད་པའི་བདེན་པ་བཞི་ཤེས་པ་ཡིན་ནོ་ཞེས་གསུངས་པས་མཛོད་དང་མཐུན་པར་དགོངས་པ་ཡིན་པར་གདོན་མི་ཟའོ། །
དྲི་བ་གསུམ་པ། ཤེས་པ་ལྡན་ཚུལ་གྱི་སྐབས་སུ། མཛོད་ལས། ཟག་མེད་སྐད་ཅིག་དང་པོ་ལ། །
ཆགས་ཅན་ཤེས་པ་གཅིག་དང་ལྡན། །
གཉིས་པ་ལ་གསུམ་ཡན་ཆད་ནི། །
བཞི་ལ་རེ་རེ་འཕེལ་དང་ལྡན། །
ཞེས་གསུངས་པའི་ལྡན་ཚུལ་དང་མ་མཐུན་པས་ཅི་ལྟར་ཡིན་ཞེས་པའི་ལན་ནི། འདིར་སོ་སོའི་སྐྱོ་བོ་ངེས་འབྱེད་ཆ་མཐུན་མན་ཆད་ལ་ནི་ཀུན་རྫོབ་ཤེས་པ་གཅིག་པུ་དང་ལྡན་ནོ། །
གལ་ཏེ་སོ་སོ་སྐྱེ་བོ་འདོད་ཆགས་དང་བྲལ་བ་ཞིག་ཡིན་ན། ཕ་རོལ་གྱི་སེམས་ཤེས་པ་དང་ཡང་ལྡན་ནོ། །
མཐོང་བའི་ལམ་ནས་ཆོས་ཤེས་པ་དང་ལྡན་ཏེ། དེའང་སྐད་ཅིག་དང་པོ་ལ་སྡུག་བསྔལ་ལ་ཆོས་ཤེས་པ་དང་། ཀུན་རྫོབ་ཤེས་པ་དང་ལྡན་ནོ། །
དེ་བཞིན་དུ་རེ་རེ་བསྣན་པས་བདུན་དུ་འགྱུར་ལ་འདོད་ཆགས་དང་བྲལ་བ་ཞིག་ཡིན་ན་ཕ་རོལ་གྱི་སེམས་ཤེས་པ་དང་ལྡན་པས་བརྒྱད་དུ་འགྱུར་རོ་ཞེས་གསུངས་པ་འདི། སོ་སོ་སྐྱེ་བོ་ཆགས་ཅན་ལ་ཤེས་པ་གཅིག་དང་། ཆགས་བྲལ་ལ་གཉིས་ལྡན་པའི་ལྡན་ཚུལ་དང་། མཐོང་ལམ་སྐད་ཅིག་དང་པོའི་ལྡན་ཚུལ་ཁྱད་པར་མེད་པ་ལ་དགོངས་ནས་འདིར་མ་སྨོས་ལ། ཆོས་ཤེས་གང་ལ་ལྡན་པ་ནས་ངོས་བཟུང་བ་ནི། འདིར་ཐ་སྙད་རྟོགས་སླ་བའི་ཆེད་དུ་ཡིན་པར་སྣང་ཏེ། དེའང་སྐད་ཅིག་དང་པོ་ལ་སྡུག་བསྔལ་ལ་ཆོས་ཤེས་པ་ཞེས་པ་མ་དག་པས་སྡུག་བསྔལ་ཤེས་པ་དང་། ཀུན་རྫོབ་ཤེས་པ་དང་ལྡན་ནོ་ཞེས་འབྱུང་བའི་སྐད་ཅིག་དང་པོ་ནི་ཤེས་པས་བསྡུས་པའི་མཐོང་ལམ་སྐད་ཅིག་དང་པོ་ཡིན་ལ་དེའང་མཛོད་ལས། གཉིས་པ་ལ་གསུམ་ཞེས་འབྱུང་བ་དང་དོན་གཅིག་སྟེ། དྲི་མེད་བཟོད་རྣམས་ཤེས་པ་མ་ཡིན་ཞེས་པའི་ཚུལ་གྱིས་སྡུག་བསྔལ་ལ་ཆོས་བཟོད་ཤེས་པར་བསྡུས་པའི་མཐོང་ལམ་དུ་མི་འདོད་པའི་ཕྱིར་རོ། །

དེས་ན་འདིར། སྐད་ཅིག་དང་པོའི་ལྡན་ཚུལ་གྱི་འོག་ཏུ་གཉིས་པ་ལ་གསུམ་ཞེས་མི་འབྱུང་བར་དེ་བཞིན་དུ་རེ་རེ་བསྣན་པས་བདུན་དུ་འགྱུར་ལ་ཞེས་གསུངས་པའི་གནད་ཀྱང་འདི་ཉིད་དུ་སྣང་སྟེ་ཤིན་ཏུ་འགྲིག་གོ །དྲི་བ་བཞི་པ། ལོག་རྟོག་དགག་པའི་སྐབས་སུ་དབང་བསྐུར་ངན་པའི་ལུགས་དགག་པ་དང་། ཡང་དག་དབང་བསྐུར་མ་ཡིན་པའི་ལུགས་དགག་པ་གཉིས། དང་པོ་ལ་ནི། ངོ་བོའི་ལོག་རྟོག་ཀྱང་ཡོད་ལ། གཉིས་པ་ལ་ནི་གོ་རིམ་གྱི་ལོག་རྟོག་ཡོད་དོ་ཞེས་གསུངས་པའི་ལོག་རྟོག་གཉིས་པོ་སྨྲ་བ་པོའི་གང་ཟག་ཀྱང་མ་ཤེས། དེ་གཉིས་ཀྱི་ཁྱད་པར་ཀྱང་མ་ཤེས། འདི་གོ་རིམ་ལ་ལོག་རྟོག་དགག་པའི་སྐབས་ཡིན་པས། གོ་རིམ་ལ་ལོག་རྟོག་ཡོད་དོ་ཞེས་འབུར་དོད་དུ་བརྗོད་པ་ལ་དགོས་པ་ཡང་མེད་དམ་སྙམ་པས་དེ་དག་ཅི་ལྟར་ཡིན་ཞེས་པའི་ལན་ནི། སྨྲ་བ་པོའི་གང་ཟག་གི་གཙོ་བོ་ནི་རྔོག་གཞུང་པ་ཡིན་ལ། གཞན་ཡང་ཕྱག་རྒྱ་བ་རབ་ཏུ་མང་པོ་དག་གོ །དབང་བསྐུར་ངན་པའི་ལུགས་ནི། བྱིན་རླབས་སྨིན་བྱེད་དུ་འདོད་པ་དང་། གཡུང་དྲུང་རིས་དང་། ནས་འདྲ་རིས་ཀྱི་དཀྱིལ་འཁོར་དུ་དབང་བསྐུར་བར་འདོད་པ་དང་། ཆོ་ག་མེད་བཞིན་དུ་བླ་མའི་ལུས་ལ་དབང་བཞི་ལེན་པར་འདོད་པ་རྣམས་སོ། །
ཡང་དག་དབང་བསྐུར་མ་ཡིན་པའི་ལུགས་ནི། མོས་པ་ཆོས་སྒོར་འདོད་པ་དང་། དབང་བསྐུར་མུ་བཞིར་འདོད་པ་རྣམས་ཀྱང་ཡང་དག་གི་དབང་བསྐུར་སྤོང་བའི་ཆ་ནས་དེར་རུང་མོད་ཀྱི། འདིར་ནི། གོ་རིམ་ལ་ལོག་རྟོག་འདོད་པའི་ལུགས་གཅིག་འཇོག་དགོས་པར་སྣང་བས། དབང་པོ་གཉིས་བྱུང་བདེ་བ་ནི། །
དེ་ཉིད་ཡིན་ཞེས་སྐྱེ་ངན་སྨྲའི། །
ཞེས་གསུངས་པ་ལྟར། རླུང་ལ་དབང་མ་ཐོབ་བཞིན་དུ་གྲོལ་ལམ་བསྟེན་པ་དབང་བསྐུར་མ་ཡིན་པས། དངོས་དབང་བསྐུར་དགོས་ཞེས་སྨྲ་བ་ཞིག་ལ་འཇོག་པར་སྣང་ངོ་། །
གོ་རིམ་ལ་ལོག་རྟོག་དགག་པའི་སྐབས་ཡིན་པས། དེ་འབུར་དོད་དུ་བརྗོད་པ་ལ་དགོས་པ་མེད་པ་མ་ཡིན་ཏེ། དགག་པ་བྱེད་པའི་སྐབས་སུ་ཕྱོགས་སྔ་འབུར་དོད་དུ་བརྗོད་པ་ཚུལ་ལུགས་ཡིན་པའི་ཕྱིར་རོ། །
དྲི་མ་མེད་པའི་རྒྱུད་གཞུང་ལ་སྐྱེས་ཐོབ་དང་སྦྱངས་པའི་བློ་གྲོས་མི་དམན་པའི་བཤེས་གཉེན་ཆེན་པོ་བྱམས་པ་རྡོ་རྗེ་རྒྱལ་མཚན་པས་ཚུལ་བཞིན་དུ་དྲིས་པའི་ལན། མང་དུ་ཐོས་པའི་དགེ་སློང་བསོད་ནམས་སེང་གེས་རང་གི་གོ་ཚོད་ཙམ་ཞིག་ཐུབ་བསྟན་རྣམ་རྒྱལ་དུ་བྲིས་ནས་དཔལ་ལྡན་ས་སྐྱར་ཕུལ་བའོ།།  །། ༄༅། །
སྒྲུབ་པ་བ་ཚུལ་ཁྲིམས་བཟང་པོའི་དྲིས་ལན་བཞུགས།།  དཔལ་ལྡན་བརྩེ་བའི་དཔུང་ཚོགས་མི་དམན་ཞིང་། །
རྒྱ་ཆེན་མཁྱེན་པའི་འབྱོར་བ་དཔག་ཡས་ཀྱིས། །
ཐུབ་དབང་བསྟན་པའི་རྒྱལ་ཐབས་ལེགས་འཛིན་པ། །
ཡོངས་འཛིན་འཁོར་ལོས་སྒྱུར་བས་བདག་སྐྱོངས་ཤིག །མགོན་དེས་རྗེས་བཟུང་རྣམ་དཀར་ཚུལ་ཁྲིམས་ལྡན། །
བློ་གྲོས་བཟང་པོས་གདམས་པའི་བཅུད་འཛིན་པ། །
དཔྱོད་ལྡན་དོན་གཉེར་དེ་ཡིས་དྲིས་པའི་ལན། །
ཚུལ་བཞིན་སྨྲ་ལ་ཀུན་གྱིས་ཉན་པར་གྱིས། །
དྲི་བ་དང་པོ་སྤྱི་རྣམ་དུ་མདོ་སྔགས་གཉིས་འབྲས་བུ་ལ་ཁྱད་ཞུགས་པའི་རིགས་པ་ཀོ་ཊ་བ་དང་སཱ་ལུ་བཞིན་བླ་མེད་དང་གཉིས་ཅི་ལྟ་བ་བཞིན་འབྱུང་ནའང་རྒྱུད་སྡེ་འོག་མ་གསུམ་དང་། མྱུར་བུལ་ཙམ་མ་གཏོགས་འབྲས་བུའི་ངོ་བོ་ལ་ཁྱད་པར་མེད་པར་འདོད་པ་གདའ་ལགས་པས་ཅི་ལྟར་ལགས། ཞེས་པའི་ལན་ནི། སྤྱི་རྣམ་དུ་མདོ་སྔགས་གཉིས་ཀྱི་ལམ་དང་འབྲས་བུའི་ཁྱད་པར་ཕྱེ་བའི་སྔགས་ནི་སྐབས་ཐོབ་ཀྱིས་བླ་མེད་ཉིད་ལ་འཇུག་སྟེ། དཔེར་ན་སྡོམ་གསུམ་རབ་དབྱེར། རྡོ་རྗེ་ཐེག་པའི་ལམ་ཞུགས་ནས། །

ཞེས་པའི་སྐབས་ཀྱི་རྡོ་རྗེ་ཐེག་པ་སྐབས་ཐོབ་ཀྱི་བླ་མེད་ལ་འཇུག་པར་བླ་མ་བཙལ་ལ་དབང་བཞི་བླང་ཞེས་པས་བསྟན་པ་བཞིན་ནོ། །
དེས་ན་རྒྱུ་སྡེ་འོག་མ་གསུམ་དང་། འབྲས་བུའི་ངོ་བོ་ལ་ཁྱད་པར་མེད་པར་འདོད་པ་མི་འགལ་ལོ། །
དྲི་བ་གཉིས་པ་ལུང་གི་སྐབས་སུ་སྐྱེ་བ་འདིར་སངས་རྒྱས་ཉིད་དམ་ཞེས་པ་ཕ་རོལ་ཏུ་ཕྱིན་པའི་འབྲས་བུ་ཐོབ་པའི་ལུང་དུ་གདའ་བས་གཞན་དུ་མྱུར་མཐའ་བསྐལ་པ་གྲངས་མེད་གསུམ་དུ་འགྲུབ་པར་གསུངས་པ་དང་ཅི་ལྟར་མཐུན་ཞེས་པའི་ལན་ནི། ལུང་གི་དོན་བླ་མེད་ཀྱི་ལམ་ཉམས་སུ་བླངས་པའི་སྐྱེ་བ་འདིར་ཕ་རོལ་དུ་ཕྱིན་པས་ཅི་ཙམ་ཐོབ་པའི་འབྲས་བུ་ཡང་ཐོབ་ཅེས་པའི་དོན་ཡིན་ལ། གཞན་དུ་མྱུར་མཐའ་བསྐལ་པ་གྲངས་མེད་གསུམ་ནས་འགྲུབ་པར་གསུངས་པ་ནི་ཕ་རོལ་དུ་ཕྱིན་པ་རང་གི་ལམ་ལ་དགོངས་པས་འགལ་བ་ཅུང་ཟད་ཀྱང་མེད་དོ། །
དྲི་བ་གསུམ་པ་གང་དག་རྟོགས་པ་ལ་ཁྱད་པར་མེད་པ་དེ་ལ་ཡོན་ཏན་ལ་ཁྱད་པར་མེད་པ་ཆོས་ཉིད་དེ་དཔེར་ན་སངས་རྒྱས་བཞིན་ནོ་ཞེས་དང་། བདག་མེད་བསྟོད་འགྲེལ་ལས། རྟོགས་པའི་ཁྱད་པར་ནི་ས་དང་པོ་ནས་བཟུང་སྟེ། སངས་རྒྱས་ཀྱི་སའི་བར་ལ་ཆོས་ཉིད་ཀྱི་ངོ་བོ་རྟོགས་པ་ཙམ་ལ་ཁྱད་པར་མེད་ཀྱང་ཡོན་ཏན་གྱི་ལྡོག་པ་ལ་ཁྱད་པར་ཆེ་སྟེ་ཞེས་རྟོགས་པ་དང་ཡོན་ཏན་ལ་ཁྱད་པར་ཡོད་པར་གསུངས་པ་ཅི་ལྟར་ལགས་ཞེས་པའི་ལན་ནི་སྔ་མའི་དོན་གཞན་གྱིས་དབང་གི་ཡེ་ཤེས་དང་། ཕ་རོལ་དུ་ཕྱིན་པའི་མཐོང་ལམ་གཉིས་མཐོང་ལམ་མཚན་ཉིད་པར་མཚུངས་ཀྱང་གླིང་བཞི་བརྒྱ་བསྒུལ་བ་སོགས་ཀྱི་ཡོན་ཏན་ཡོད་མེད་ཀྱི་ཁྱད་པར་འདོད་པ་ལ་རྟོགས་པ་ལ་ཁྱད་པར་མེད་ན་ཡོན་ཏན་ལ་ཁྱད་པར་མེད་པས་ཁྱབ་པས་དབང་གི་ཡེ་ཤེས་དེ་ལ་ཡང་གླིང་བཞི་བརྒྱ་བསྒུལ་བ་ལ་སོགས་པའི་ཡོན་ཏན་བརྒྱ་ཕྲག་བཅུ་གཉིས་ཡོད་དགོས་སོ་ཞེས་པའི་དོན་ཡིན་ལ་ཕྱི་མའི་དོན་ས་དང་པོ་ནས་སངས་རྒྱས་ཀྱི་སའི་བར་དུ་མཉམ་གཞག་ཏུ་རང་བཞིན་རྣམ་དག་གི་ཆོས་དབྱིངས་རྟོགས་པ་ཙམ་ལ་ཁྱད་པར་མེད་ཀྱང་། གློ་བུར་དྲི་བྲལ་གྱི་ཆོས་ཉིད་རྟོགས་ཚུལ་ལ་ཁྱད་པར་ཡོད་ཅིང་། རྗེས་ཐོབ་ཏུ་ཆོས་དབྱིངས་ཀུན་ཏུ་འགྲོ་བའི་དོན་དང་། མཆོག་གི་དོན་ལ་ངེས་ཤེས་འདྲེན་པ་སོགས་ཀྱི་ཁྱད་པར་ཡོད་པས་ཡོན་ཏན་ལ་ཡང་ཁྱད་པར་ཡོད་ཞེས་པའི་དོན་ཡིན་གྱི་སྔ་མའི་དོན་ས་དང་པོ་ནས་སངས་རྒྱས་ཀྱི་སའི་བར་རྟོགས་པ་ལ་ཁྱད་པར་མེད་པས་ཡོན་ཏན་ལ་ཁྱད་པར་མེད་པར་སྟོན་པ་ག་ལ་ཡིན། ཆོས་དབྱིངས་རང་གི་ངོ་བོ་རྟོགས་པ་ཙམ་ལ་ཁྱད་པར་མེད་པས་སྤྱིར་རྟོགས་པ་ལ་ཁྱད་པར་མེད་པར་མི་འགྲུབ་སྟེ། གྲུབ་མཐའ་སྨྲ་བ་བཞི་ཆར་གྱིས་བུམ་པ་རང་གི་ངོ་བོ་རྟོགས་པ་ཙམ་ལ་ཁྱད་པར་མེད་ཀྱང་བུམ་པའི་གནས་ཚུལ་རྟོགས་པ་ལ་ཁྱད་པར་ཤིན་ཏུ་ཆེ་བ་བཞིན་ནོ། །
དྲི་བ་བཞི་པ་གྲུབ་མཐའ་སྨྲ་བ་བཞི་དང་བསྟུན་ནས་བསྐྱེད་ཆོག་མི་འདྲ་བ་བཞིས་རྒྱུད་སྡེ་བཞིར་བཞག་པ་ལ། དགེ་ལྡན་པས་རང་རྒྱལ་གྲུབ་མཐའ་སྨྲ་བ་བཞིའི་ཡ་གྱལ་ཀྱང་མ་ཡིན་ཅིང་ཞེས་པ་ལ། རྗེ་གོང་མའི་གསུང་རྒྱུན་ལ་སེམས་ཙམ་གྱི་གྲུབ་མཐའ་ཁས་ལེན་པའི་རང་རྒྱལ་གཅིག་ཡོད་ན་དེས་དོན་གྲུབ་ཅེས་སྣང་བ་དང་། ངེད་རང་གི་བློར་ཡང་རང་རྒྱལ་ལྟ་བའི་སྒོ་ནས་སེམས་ཙམ་པའི་ལྟ་བར་སྡུད་དེ། ཕྱི་དོན་རང་བཞིན་མེད་པར་རྟོགས་ཤིང་ནང་སེམས་ལ་འཛིན་པ་དང་བཅས་པའི་ཕྱིར་རོ་སྙམ་པ་བདོག་ནའང་། ཞལ་སྔ་ནས་རང་རྒྱལ་དབུ་མ་པའི་ནང་དུ་སྡུད་པ་སྤྱི་རྣམ་གྱི་དོན་ཡིན་པ་མཛད་གདའ་ལགས་པ། དེའི་རྒྱུ་མཚན་ཞིབ་པ་གཅིག་ཞེས་པའི་ལན་ནི་སྤྱི་རྣམ་ལས་གྲུབ་མཐའ་སྨྲ་བ་བཞི་དང་སྒོ་བསྟུན་ནས་རྒྱུད་སྡེ་བཞིར་བཞག་པ་གཏན་མ་ཡིན་ཏེ། གསུང་རབ་སྤྱིའི་བརྡའ་ཆད་གྲུབ་མཐའ་སྨྲ་བ་བཞི་ཞེས་པ་བྱེ་མདོ། དབུ་སེམས་བཞི་ལ་འཇུག་ལ། སྤྱི་རྣམ་གྱི་དགོངས་པ་ནི། མཚན་ཉིད་ཀྱི་ཐེག་པ་ལ་བརྗོད་དུ་མེད་པའི་གང་ཟག་གི་བདག་ཁས་ལེན་པ་དང་། དེ་ཁས་མི་ལེན་ཀྱང་གཟུང་བ་ཕྱི་རོལ་གྱི་དོན་ཁས་ལེན་པ་དང་། དེ་ཁས་མི་ལེན་ཀྱང་ཡུལ་ཅན་གྱི་འཛིན་པ་ཁས་ལེན་པ་དང་། གཟུང་བ་མེད་པས་དེར་འཛིན་མེད་པར་ཁས་ལེན་པ་དང་བཞི་ལས། དང་པོ་ནི་ཉན་ཐོས་དམན་པ་གནས་མ་བུ་པའི་སྡེ་པ་དང་འབྲིང་ཉི་འོག་པ་གཉིས་དང་། གཉིས་པ་ནི་ཉན་ཐོས་མཆོག་ཁ་ཆེ་བ་དང་མདོ་སྡེ་པ་གཉིས་དང་། གསུམ་པ་ནི་འཕགས་པ་རང་སངས་རྒྱས་པ་དང་། བཞི་པ་ནི་དབུ་སེམས་གཉིས་ཡིན་པར་གསུངས་པའི་ཕྱིར་རོ། །

དེ་དག་ལ་གྲུབ་མཐའ་བཞི་ཡོད་པས་དེ་སྨྲ་བའི་གང་ཟག་ལ་གྲུབ་མཐའ་སྨྲ་བ་བཞི་ཞེས་པའི་ཐ་སྙད་མི་འཐད་པ་ནི་སྔར་བཤད་པ་ལྟར་རོ། །
དེས་ན་དགེ་ལྡན་པས་རང་སངས་རྒྱས་གྲུབ་མཐའ་སྨྲ་བ་བཞིའི་ཡ་གྱལ་མ་ཡིན་ཞེས་པ་ཡང་ཕྱོགས་སྔའི་དོན་མ་རྟོགས་པ་སྟེ། གྲུབ་མཐའ་གཅིག་སྨྲ་བ་ཙམ་གྱིས་གྲུབ་མཐའ་སྨྲ་བ་བཞིའི་ཡ་གྱལ་དུ་འཇོག་པ་མ་ཡིན་པའི་ཕྱིར་རོ། །
ཟིན་བྲིས་འགའ་གཞི་ལ་སེམས་ཙམ་གྱི་གྲུབ་མཐའ་ཁས་ལེན་པའི་རང་སངས་རྒྱས་ཡོད་ན་དེས་དོན་གྲུབ་ཅེས་པ་ཡོད་སྲིད་ན་ཡང་ཟིན་བྲིས་འབྲི་བ་པོ་ཡིན་ན་གསུང་སྒྲོས་ཟིན་པས་ཁྱབ་པ་མེད་དེ། སྤྱི་རྣམ་གྱི་དགོངས་པ་འཕགས་པ་རང་སངས་རྒྱས་པའི་གྲུབ་མཐའ་དང་རྣལ་འབྱོར་གྱི་རྒྱུད་སྦྱར། སེམས་ཙམ་གྱི་གྲུབ་མཐའ་དང་བླ་མེད་སྦྱར་བས་དེས་དོན་གྲུབ་མི་གྲུབ་དཔྱད་པས་གསལ་བའི་ཕྱིར་རོ། །
ཕྱི་མ་ཁ་ཅིག་སྤྱི་རྣམ་གྱི་དགོངས་པ་གྲུབ་མཐའ་སྨྲ་བ་བཞི་དང་། རྒྱུད་སྡེ་བཞི་སྦྱར་བར་ཡིན་པར་བྱས་ནས་བུ་སྟོན་གྱི་ཕར་ཕྱིན་གྱི་ཊཱི་ཀར། འཛིན་པ་བདེན་སྨྲའི་རང་རྒྱལ་དང་། །
གཟུང་འཛིན་གཉིས་མེད་དོན་དམ་དུ། །
སྨྲ་བའི་སེམས་ཙམ་གྲུབ་མཐའ་གཉིས། །
མཚུངས་པར་འདོད་པའི་མཁས་པ་མཚར། །
ཞེས་པ་སྤྱི་རྣམ་ལ་དགག་པ་བརྗོད་པར་བྱས་ནས་དེའི་ལན་འདེབས་བློ་བྱེད་པ་ཡང་བཞད་གད་ཀྱི་གནས་ཏེ་བུ་སྟོན་གྱི་ཚིགས་བཅད་དེ་དང་། སྤྱི་རྣམ་གྱི་དགོངས་པ་དོན་གཅིག་ཏུ་སྣང་བའི་ཕྱིར་རོ། །
དོན་མེད་ཀྱི་ཐང་ཁུག་མགོ་ལ་གོན་པར་མི་བྱའོ། །
དེས་ན་ཁྱོད་ཀྱི་ཐུགས་ལ་རང་རྒྱལ་ལྟ་བའི་སྒོ་ནས་སེམས་ཙམ་དུ་སྡུད་པ་བདེ་གསུང་བ་ཡང་། རྗེ་བཙུན་རྩེ་མོས་རང་རྒྱལ་གཟུང་བ་མེད་ཀྱང་འཛིན་པ་བདེན་གྲུབ་ཏུ་འདོད་པ་མངོན་རྟོགས་རྒྱན་གྱི་ལུང་དང་སྦྱར་ནས་རྣལ་འབྱོར་གྱི་རྒྱུད་ཀྱི་བསྐྱེད་ཆོག་དང་སྦྱར། དབུ་སེམས་གཉིས་ཆར་གཟུང་བ་མེད་པས་དེར་འཛིན་མེད་པར་འདོད་པས་བླ་མེད་ཀྱི་བསྐྱེད་ཆོག་དང་སྦྱར་འདུག་པས་ཁྱེད་ཀྱི་ཐུགས་ལ་བདེ་བའི་ཁ་ན་མེད་དོ། །
ངེད་ཀྱིས་རང་རྒྱལ་དབུ་མ་པའི་ནང་དུ་སྡུད་པ་ཡང་དབུ་མའི་གྲུབ་མཐའ་ཁས་བླངས་པའི་ཚེ་ཐེག་པ་གསུམ་ཆར་དབུ་མ་པའི་ནང་དུ་སྡུད་དགོས་ཏེ་དེའི་ཚེ་དབུ་མའི་ལྟ་བ་ལ་མ་བརྟེན་པར་ཐེག་པ་གསུམ་པོ་གང་གིས་ཀྱང་བྱང་ཆུབ་མི་ཐོབ་པར་ཁས་ལེན་དགོས་པའི་ཕྱིར་རོ། །
དེ་བཞིན་དུ་སེམས་ཙམ་པས་ཐེག་པ་གསུམ་ཆར་སེམས་ཙམ་གྱི་ནང་དུ་སྡུད། མདོ་སྡེ་པས་གསུམ་ཆར་མདོ་སྡེ་པར་སྡུད། བྱེ་སྨྲས་གསུམ་ཆར་བྱེ་བྲག་སྨྲ་བའི་ནང་དུ་སྡུད་པའི་ཚུལ་རྟོགས་ན་འདིའི་དོགས་པ་ཆོད་པར་འགྱུར་རོ། །
དེ་ལས་གཞན་སྤྱི་རྣམ་དུ་རྒྱུད་སྡེ་བཞི་དང་གྲུབ་མཐའ་བཞི་སྦྱར་བའི་རང་རྒྱལ་དབུ་མ་པའི་ནང་དུ་སྡུད་པ་ནི་ཁོ་བོས་གར་ཡང་སྨྲས་པ་མེད་དོ། །
དྲི་བ་ལྔ་པ་གསང་སྔགས་དུས་གསུམ་གྱི་སངས་རྒྱས་ཐམས་ཅད་ཀྱིས་གསུངས་པར་བཤད་པ་ངེས་དོན་དང་། མ་གསུངས་པར་བཤད་པ་གསང་བ་འདུས་པའི་ཆེ་བ་བརྗོད་པ་ཡིན་ཞེས་བཤད་པ་དོན་ལ་གནས་པ་གཅིག་ལ་ཟེར་རམ། དོན་ལ་མི་གནས་ཀྱང་ཟེར། དང་པོ་ལྟར་ན། དེའི་དོན་རྒྱུད་མཐའ་དྲུག་ཚུལ་བཞིའི་སྒོ་ནས་འཆད་པ་ལ་བྱེད་ན་མཐའ་དྲུག་ཚུལ་བཞི་འདི་རྩ་རྒྱུད་ཀྱི་དངོས་བསྟན་ལ་མི་ཐོན། བཤད་རྒྱུད་ཡེ་ཤེས་རྡོ་རྗེ་ཀུན་ལས་བཏུས་ཀྱིས་བཀྲལ་བ་ལ་བརྟེན་ནས་ཐོན་པ་ཡིན་མི་གསུང་ལགས་སམ། ཕྱི་མ་ལྟར་ན་སངས་རྒྱས་བརྫུན་གསུང་བར་སོང་བས་ཇི་ལྟར་ཡིན་ལགས་ཞེས་པའི་ལན་ནི། སྤྱིར་སངས་རྒྱས་ཀྱི་ཆེ་བ་བརྗོད་པ་ལ་ཆེ་བ་བརྗོད་པའི་གཞི་ངེས་པར་ཡོད་པས་བརྫུན་གསུང་བར་མི་འགྱུར་ལ། ཆེ་བ་བརྗོད་པའི་གཞི་རྒྱུད་མཐའ་དྲུག་ཚུལ་བཞིའི་སྒོ་ནས་འཆད་པ་ཁོ་ནར་མ་ངེས་ཏེ། གསང་བ་འདུས་པ་རང་གི་ལམ་སྨིན་གྲོལ་འཁོར་བཅས་ཆེ་བ་བརྗོད་པའི་གཞི་ཡིན་པའི་ཕྱིར། དཔེར་ན་སྦྱིན་པ་ལ་མཆོག་འཛིན་གྱི་གཉེན་པོར་ཚུལ་ཁྲིམས་ལ་ཆེ་བ་བརྗོད་པ་ན་ཚུལ་ཁྲིམས་ཀྱི་ཡོན་ཏན་དེ་ཉིད་ཆེ་བ་བརྗོད་པའི་གཞི་ཡིན་པ་བཞིན་ནོ། །

གལ་ཏེ་མཐའ་དྲུག་ཚུལ་བཞིའི་སྒོ་ནས་འཆད་པ་ལ་བྱེད་ན་ཡང་རྩ་རྒྱུད་ལ་མཐའ་དྲུག་ཚུལ་བཞིའི་སྒོ་ནས་བཤད་དགོས་པ་དེ་ཉིད་ཆེ་བ་བརྗོད་པའི་གཞི་ཡིན་ཏེ། རྒྱུད་གཞན་ལས། རྒྱུད་ཀྱི་མཐར་ཐུག་འདུས་པ་སྟེ། །
ཞེས་བསྔགས་པ་ན་ཡང་། རྩ་རྒྱུད་མཐའ་དྲུག་ཚུལ་བཞིས་བཤད་དགོས་ཤིང་། བཤད་ཐབས་ཀྱི་མན་ངག་བཤད་པའི་རྒྱུད་ལ་ཡོད་པས་རྩ་བའི་རྒྱུད་ཉིད་ལ་བསྔགས་པ་བཞིན་ནོ། །
དྲི་བ་དྲུག་པ་ཕ་རོལ་དུ་ཕྱིན་པ་ལས་ཆོས་དབྱིངས་ཡེ་ཤེས་ཞེས་བྱ་བའང་མ་བཤད་ལ་གསང་སྔགས་ལས་བཤད་པ་དང་། ཕ་རོལ་ཏུ་ཕྱིན་པ་ལས་སྐུ་གསུམ་ལས་མ་བཤད་པ་ལ་གསང་སྔགས་ལས་སྐུ་བཞི་བཤད་ཅེས་པ་ཞལ་སྔ་ནས་སྒྲ་དྲང་ཐད་དུ་ཞལ་གྱིས་བཞེས་ཀྱིན་ཡོད་ཟེར་བ་ཐོས་ན་ཡང་རྗེ་བླ་མའི་ཞལ་ནས་སྤྱི་རྣམ་ནས་བཤད་པའི་ཕ་རོལ་དུ་ཕྱིན་པའི་ལམ་རིམ་དེ་རྣལ་འབྱོར་དབང་ཕྱུག་ནས་ས་ཆེན་ལ་བརྒྱུད་པ་མིན། རྔོག་ལོ་དང་ཕྱྭ་པ་ནས་བརྒྱུད་པའི་ལམ་རིམ་མདོ་སྡེ་རྒྱན་ལ་བརྟེན་པ་ཡིན་པས་དེ་ནས་སྐུ་གསུམ་ལས་མ་བཤད་པ་དང་། ཡེ་ཤེས་ཀྱང་བཞི་ལས་མ་བཤད་ཅེས་ཟེར་བ་ཡིན་གྱི་གཞན་དུ་ན་མངོན་རྟོགས་རྒྱན་ལས་སྐུ་བཞིར་བཤད་པ་དང་། འཕགས་པ་སངས་རྒྱས་ཀྱི་ས་ལས་ཆོས་དབྱིངས་ཡེ་ཤེས་ཀྱང་བཤད་དོ། །
སཾ་བུ་ཊི་རང་གི་རྒྱུད་བཞིར་བཞག་ན་མཐར་ཐུག་ཐོབ་པར་བཤད་དམ་མ་བཤད་པ་ལ་སྦྱར་ཀྱང་མི་འགྲིག་པའི་སྐྱོན་མེད་དེ། མཐར་ཐུག་གི་འབྲས་བུ་གཅིག་ལས་མེད་པ་དང་། ཐོབ་བྱེད་ཀྱི་ལམ་གཉིས་ཡིན་པ་དང་། ཕ་རོལ་དུ་ཕྱིན་པའི་ལམ་རང་རྐང་ལ་བརྟེན་ནས་མཐར་ཐུག་གི་འབྲས་བུ་མི་ཐོབ་པར་བཤད་པ་རྣམས་སཾ་བུ་ཊི་ལ་བརྟེན་ནས་ཞལ་གྱིས་བཞེས་པ་ཡིན་ཞེས་གསུངས་ཀྱིན་གདའ་སྙམ་པ་བདོག་ན་ཡང་བདག་གི་མ་གོ་བ་སྲིད་ལགས་པས་སྒྲ་དྲང་ཐད་དུ་ཁས་ལེན་རྒྱུ་ཡིན་ལགས་སམ་ཞེས་པའི་ལན་ནི། རྗེ་བླ་མས་སྤྱི་རྣམ་ནས་བཤད་པའི་ཕ་རོལ་དུ་ཕྱིན་པའི་ལམ་རིམ་དེ་རྣལ་འབྱོར་དབང་ཕྱུག་ནས་ས་ཆེན་ལ་བརྒྱུད་པ་མིན་ཞེས་པ་ཡེ་མི་གསུང་སྟེ། སྤྱི་རྣམ་ཉིད་ལས། ལམ་རང་གི་ངོ་བོའི་རྣམ་པར་གཞག་པ་འདི་རྗེ་བླ་མ་སྐབས་འདིར་མི་གསུངས་ཡང་། གནས་སྐབས་གཞན་དུ་གསུངས་པ་ཁོ་བོས་བྲིས་པ་ཡིན་ནོ་ཞེས་གསུངས་པའི་ཤུགས་ཀྱིས་ལམ་སོ་སོའི་རྣམ་གཞག་གཉིས་པོ་རྗེ་བླ་མས་སྐབས་འདིར་གསུངས་པ་བསྟན་ནུས་པའི་ཕྱིར་དང་། རྗེ་བླ་མ་ནི་ས་ཆེན་ཉིད་ཡིན་པའི་ཕྱིར་རོ། །
དེར་མ་ཟད་རྗེ་ས་ཆེན་ཉིད་ཀྱིས་མཛད་པའི་སྤྱི་རྣམ་ལས་ཕ་རོལ་དུ་ཕྱིན་པའི་ལམ་བགྲོད་ཚུལ་དང་། རྡོ་རྗེ་ཐེག་པའི་ལམ་བགྲོད་ཚུལ་གཉིས་སྤྱི་རྣམ་ཆེན་པོ་ན་ཅི་ལྟར་ཡོད་པ་བཞིན་དངོས་སུ་གསུངས་པས་ཀྱང་ས་ཆེན་གྱི་གསུང་སྒྲོས་ཡིན་པར་ཤེས་སོ། །
རྗེ་སེམས་པ་ཆེན་པོས་རྩེ་མོའི་སྤྱི་རྣམ་དུ་ཕ་རོལ་དུ་ཕྱིན་པའི་ལམ་གྱི་རིམ་པ་མདོ་སྡེ་རྒྱན་དུ། རིགས་དང་ཆོས་ལ་མོས་པ་དང་ཞེས་སོགས་ཚིགས་བཅད་གཉིས་དང་སྦྱར་བ་དེ་ཕྱྭ་པ་ནས་བརྒྱུད་པའི་གྲོ་ལུང་པའི་རྒྱལ་སྲས་འཇུག་ངོགས་ཀྱི་གསུང་སྒྲོས་ལྟར་ཡིན་གསུང་བ་ཤིན་དུ་དོན་ལ་ཡང་གནས་པས་ས་ཆེན་ནས་བརྒྱུད་པའི་ཕ་རོལ་དུ་ཕྱིན་པའི་ལམ་རིམ་ལ་སྐབས་དེ་ཁོ་ན་རྗེ་བཙུན་རྩེ་མོས་རྒྱས་སུ་བཏང་བ་ཙམ་མོ། །
དེ་ཙམ་གྱིས་སྤྱི་རྣམ་ནས་བཤད་པའི་ཕ་རོལ་དུ་ཕྱིན་པའི་ལམ་ཐམས་ཅད་ཕྱྭ་པ་ནས་བརྒྱུད་པར་མི་འགྲུབ་པས་ཕ་རོལ་དུ་ཕྱིན་པ་ལས་སྐུ་གསུམ་ལས་མ་བཤད་པ་དང་། ཆོས་དབྱིངས་ཡེ་ཤེས་མ་བཤད་པ་ཡང་མདོ་སྔགས་ཀྱི་འབྲས་བུའི་བཤད་ཚུལ་གྱི་ཁྱད་པར་ཕྱེ་བ་ཡིན་གྱི་ལུགས་གཞན་བཀོད་པ་ཆོས་རྗེ་རིན་པོ་ཆེ་ཡང་མི་བཞེད་དོ། །

མངོན་རྟོགས་རྒྱན་གྱི་དགོངས་པ་སྐུ་བཞིར་ལྗོན་ཤིང་ནས་བཤད་པ་དང་མ་མཐུན་སྙམ་པའི་དོགས་པ་སྤོང་བ་ལ་ཆོས་རྗེ་རིན་པོ་ཆེའི་གསུང་སྒྲོས་ལྟར་བྱས་ན་འགལ་སྤོང་གི་ཚུལ་ཤིན་ཏུ་ལེགས་པ་ཡོང་བ་འདུག་མོད་ཀྱི་གཞུང་གི་འཆད་ཚུལ་རེ་རེ་ཙམ་ལ་ཅུང་ཟད་མི་འདྲ་བ་རྗེ་བཙུན་སྐུ་མཆེད་རྣམས་ལ་ཡང་སྣང་སྟེ་བསོད་ནམས་ཚོགས་བསག་བསྡུས་པ་མཆོག་བསྒྲུབ་པ་ལ་སྦྱར་མི་སྦྱར་དང་། དྲག་ལས་ཀྱི་སྐབས་སུ་ཞིང་ལ་སྡིག་པ་བསྒོ་བ་བྱེད་མི་བྱེད་ཀྱི་ཁྱད་པར་བཞིན་ནོ། །
དེས་ན་སྡོམ་གསུམ་རབ་དབྱེར་ཡང་། ཁ་ཅིག་དབང་བཞི་མི་འདོད་ཅིང་། །
བསྐྱེད་རིམ་ལ་སོགས་ལམ་བཞི་པོའི། །
རྣམ་པར་གཞག་པའང་མི་འདོད་པར། །
རྡོ་རྗེ་ཐེག་པའི་འབྲས་བུར་ནི། །
སྤྲུལ་སྐུ་ལ་སོགས་སྐུ་བཞི་ཞེས། །
འདོད་པ་དེ་ཡང་ལོག་ཤེས་ཡིན། །
ཞེས་གསུངས་པ་དང་། སྤྱི་རྣམ་གྱི་དགོངས་པ་དོན་གཅིག་པར་སྣང་བས་སྒྲ་དྲང་ཐད་ལེགས་སོ་སྙམ་མོ། །
དྲི་བ་བདུན་པ་ཞལ་སྔ་ནས་ཞུས་ལན་གཅིག་ལ་མངོན་རྟོགས་རྒྱན་གྱི་དེ་ཡང་ལ་ལ་སྐུ་གསུམ་དུ་འདོད་ལ་ལ་བཞིར་འདོད་པ་མ་གཏོགས་མཐའ་གཅིག་ཏུ་བཞི་ཁོ་ནར་མ་ངེས་གསུངས་པ་འདྲ་གཅིག་སྣང་ལགས་ན། ལྗོན་ཤིང་ལས་དེ་ཡང་གཞུང་ལས་ནི་སྐུ་བཞིར་གསལ་ཏེ་ཞེས་གསུངས་པས་རང་ལུགས་ལ་སྐུ་བཞིར་འདོད་པ་མ་ལགས་སམ་ཞེས་པའི་ལན་ནི་མངོན་རྟོགས་རྒྱན་གྱི་དགོངས་པ་འཕགས་པ་གྲོལ་སྡེས་སྐུ་གསུམ་དུ་བཀྲལ་ཞིང་། སློབ་དཔོན་གྱིས་ཀྱང་འགྲེལ་པ་དོན་གསལ་ལས་གསུམ་དུ་འགྲེལ་པ་དང་བཞིར་འགྲེལ་པའི་ཚུལ་སོ་སོར་སྨོས་ནས་བརྒྱད་སྟོང་འགྲེལ་ཆེན་དུ་རང་ལུགས་སྐུ་གསུམ་དུ་མཛད་པས་རྒྱ་བོད་ན་སྐུ་གསུམ་དུ་འགྲེལ་མཁན་ཤིན་ཏུ་མང་ངོ་། །
ངོ་བོ་ཉིད་ལོངས་རྫོགས་བཅས་དང་། །
དེ་བཞིན་གཞན་པ་སྤྲུལ་པ་ནི། །
ཆོས་སྐུ་མཛད་པ་དང་བཅས་པ། །
རྣམ་པ་བཞིར་ནི་ཡང་དག་བརྗོད། །
ཅེས་འཕགས་པ་འཇམ་དཔལ་གྱི་རང་གི་ལྟ་བའི་འདོད་པ་མདོར་སྟོན་པའི་མདོར། ཚིག་གཞན་རྣམས་དེ་དང་འདྲ་བ་ལ་སྤྲུལ་པ་དང་ཞེས་པའི་ཚིག་བྱས་ནས་སྐུ་བཞིར་དབྱེ་བའི་སྐབས་སུ་བཤད་པས་འདིར་སྤྲུལ་པ་ནི་ཞེས་པའི་ཚིག་བྱས་པའི་ཚེ་སྐུ་གསུམ་དུ་འགྲེལ་པ་ལྟར་དགོངས་པ་ཡིན་ནོ། །
དེའི་ཚེ་རྣམ་པ་བཞི་ཞེས་པ་ཆོས་སྐུ་མཚོན་བྱེད་ཀྱི་ཆོས་ལ་མཛད་པ་ཕྲིན་ལས་དང་བཅས་ཏེ་བཞིར་བརྗོད་ཅེས་པའི་དོན་ཡིན་པས་སྐུ་བཞིར་མི་སྟོན་ནོ། །
རང་ལུགས་ལ་འདོད་མི་འདོད་ནི་ལན་སྔ་མ་ཉིད་ཀྱི་ནང་དུ་ཡོད་དོ། །
དྲི་བ་བརྒྱད་པ་མངོན་རྟོགས་ལྗོན་ཤིང་ལས། ཟག་མེད་ཀྱི་ངོས་འཛིན་མངོན་པ་གོང་མ་ལྟར་ན་འདུས་མ་བྱས་ལ་བརྒྱད་དུ་བྱས་གདའ་བས། ནམ་མཁའ་དང་སོ་སོར་བརྟགས་པའི་འགོག་པ་དང་། བརྟགས་མིན་གྱི་འགོག་པ་མ་ཡིན་པའི་ཆོས་ཀྱི་སྐྱེ་མཆེད་དང་། ཆོས་ཀྱི་ཁམས་ཀྱི་ཕྱོགས་རེ་ཨེ་ཐོན་ལགས་འདིའི་བྱེ་བྲག་ཏུ་སྨྲ་བའི་གྲུབ་མཐའ་མངོན་པ་འོག་མ་ཇི་ལྟ་བ་བཞིན་རང་མིན་པ་འདྲ་ལགས། འོག་མ་ནས་སེམས་བྱུང་བཞི་བཅུ་ཞེ་དྲུག་ལས་མ་བཤད། གོང་མ་ནས་ལྔ་བཅུ་རྩ་གཅིག་བཤད་ཅེས་པ་ཤེས་བྱ་རབ་གསལ་ན་གདའ་ཞིང་། ལྗོན་ཤིང་བྱིན་པོར་སེམས་ལས་བྱུང་བའི་གཞི་ནི་སེམས་བྱུང་ལྔ་བཅུ་རྩ་གཅིག་གོ་ཞེས་གསུངས་གདའ་ལགས་ཞེས་པའི་ལན་ནི། མངོན་པ་གོང་མར་ནམ་མཁའ་དང་། འགོག་པ་གཉིས་མ་ཡིན་པའི་འདུས་མ་བྱས་སུ་གྱུར་པའི་ཆོས་ཀྱི་སྐྱེ་མཆེད་དང་། ཆོས་ཁམས་ཀྱི་ཕྱོགས་རེ་ལེགས་པར་ཐོན་ཏེ། དགེ་མི་དགེ་ལུང་མ་བསྟན་གྱི་དེ་བཞིན་ཉིད་གསུམ་དང་། མི་གཡོ་བ་དང་། འདུ་ཤེས་དང་ཚོར་བ་འགོག་པ་རྣམས་དེ་ཡིན་པའི་ཕྱིར་རོ། །

འདུས་མ་བྱས་ལ་སྔར་གྱི་གསུམ་པོ་དེར་གྲངས་ངེས་པ་ནི་མཛོད་ཀྱི་ལུགས་སོ། །
འདིའི་བྱེ་བྲག་སྨྲ་བའི་གྲུབ་མཐའ་མཛོད་ཀྱི་ལུགས་ཅི་ལྟ་བ་བཞིན་ཡིན་ཏེ། ཆོས་མངོན་པ་སྡེ་བདུན་གྱི་དགོངས་པ་ཕྱོགས་གཅིག་ཏུ་འགྲེལ་པ་བྱེ་བྲག་བཤད་མཛོད་ཆེན་མོ་ཡིན་ཅིང་། དེའི་དགོངས་པ་ཅི་ལྟ་བ་བཞིན་འགྲེལ་པ་མཛོད་ཡིན་པས། དེ་ལས་གཞན་བྱེད་སྨྲའི་གྲུབ་མཐའ་བརྟེན་ས་མེད་པའི་ཕྱིར་དང་། རྗེ་བཙུན་ཉིད་ཀྱིས་ཀྱང་འདི་རྟོགས་པར་འདོད་པས་མངོན་པ་མཛོད་བལྟ་བར་བྱའོ་ཞེས་གསུངས་པའི་ཕྱིར་རོ། །
འོ་ན་སེམས་བྱུང་གི་གྲངས་ཇི་ལྟར་སྙམ་ན། མཛོད་ལས། སེམས་བྱུང་རྫས་ཡོད་ཀྱི་དབང་དུ་བྱས་ནས་སེམས་ཀྱི་ས་མངས་བཅུ། དགེ་བའི་ས་མངས་བཅུ། ཉོན་མོངས་པའི་ས་མངས་དྲུག མི་དགེ་བའི་ས་མངས་གཉིས། ཉོན་མོངས་ཆུང་ངུའི་ས་པ་བཅུ། མ་ངེས་པའི་སྡེ་ཚན་བརྒྱད་དེ། བཞི་བཅུ་ཞེ་དྲུག་ལས་མ་གསུངས་ཀྱང་། གཏི་མུག་མེད་པ་དང་། ལྟ་བ་དང་ཤེས་བཞིན་མ་ཡིན་པ་གསུམ་ཤེས་རབ་ཀྱི་རྫས་དང་། རྣམ་གཡེང་ཏིང་ངེ་འཛིན་ཉོན་མོངས་ཅན་ཡིན་པས་ཏིང་ངེ་འཛིན་གྱི་རྫས་དང་། བརྗེད་ངས་དྲན་པ་ཉོན་མོངས་ཅན་ཡིན་པས་དྲན་པའི་རྫས་སུ་འདུས་པར་བཞེད་པས་སྤྱིར་སེམས་བྱུང་ལྔ་བཅུ་རྩ་གཅིག་མི་རུང་བ་མིན་པའི་ཕྱིར་རོ། །
དྲི་བ་དགུ་པ་ཞལ་སྔ་ནས་དྲིས་ལན་གཅིག་ལ། དེས་ན་ཀུན་གཞི་དང་ཉོན་ཡིད་རང་ལུགས་ལ་ཁས་ལེན་པའི་མདོ་སྡེ་པ་ཡོད་པར་ཁས་ལེན་མི་དགོས་གསུང་བ་གདའ་ན། དབྱིག་གཉེན་གྱི་ལས་གྲུབ་པའི་རབ་ཏུ་བྱེད་པ་ལས་འགོག་པའི་སྙོམས་འཇུག་ལ་ཞུགས་པའི་ཚེ་སེམས་དང་བཅས་པར་ཇི་ལྟར་འདོད་པར་བྱ་ཞེ་ན་ཇི་ལྟར་མདོ་སྡེ་པ་ཁ་ཅིག་འདོད་པ་དེ་ལྟར་རོ། །
མདོ་སྡེ་པ་ཁ་ཅིག་ཅི་ལྟར་འདོད་ཅེ་ན། རྣམ་པར་སྨིན་པའི་རྣམ་པར་ཤེས་པ་ས་བོན་ཐམས་ཅད་པ་ཉིང་མཚམས་སྦྱོར་བ་ནས་བཟུང་སྟེ་ཞེས་ཀུན་གཞི་བཤད་གདའ་བས་ཀུན་ལས་བཏུས་ཁས་ལེན་པའི་མདོ་སྡེ་པ་དེ་ཀུན་གཞི་ཁས་བླངས་ན་གོང་གི་ལུང་དེ་ཤེས་བྱེད་དུ་ཨེ་འབྲེལ་ཞེས་པའི་ལན་ནི། མདོ་སྡེ་པས་རྣམ་པར་སྨིན་པའི་རྣམ་པར་ཤེས་པ་ས་བོན་ཐམས་ཅད་པ་ཁས་བླངས་ཀྱང་ཀུན་ལས་བཏུས་ནས་བཤད་པ་ལྟར་གྱི་ཀུན་གཞི་ཁས་ལེན་པ་མ་ཡིན་ཏེ། ཐེག་བསྡུས་ལས། དམུས་ལོང་བརྒྱས་གླང་པོ་ཆེ་ལ་འཇུ་བ་དཔེར་བྱས་ནས་ཉན་ཐོས་སྡེ་པ་དག་གིས་རྣམ་པར་སྨིན་པའི་རྣམ་པར་ཤེས་པ་སོགས་ཀུན་གཞིའི་ཆ་ཤས་རེ་རེ་འདོད་ཀྱང་མིག་ལྡན་གྱིས་གླང་པོ་ཆེ་ལ་བལྟ་བ་ལྟར་གྱི་ཀུན་གཞི་རྣམ་པར་ཤེས་པའི་མཚན་ཉིད་ཡོངས་རྫོགས་མ་རྟོགས་པར་གསུངས་ཤིང་ཐེག་བསྡུས་དང་། ཀུན་ལས་བཏུས་དང་། སུམ་ཅུ་པའི་རབ་བྱེད་གསུམ་སེམས་ཙམ་རང་ལུགས་ཀྱི་ཀུན་གཞིའི་མཚན་ཉིད་ཡོངས་རྫོགས་སྟོན་པར་མཚུངས་པར་སྣང་བའི་ཕྱིར་རོ། །
དེས་ན་ཀུན་བཏུས་ཀྱི་ཀུན་གཞིའི་མཚན་ཉིད་ཡོངས་རྫོགས་བཤད་ཟིན་པའི་མཇུག་ཏུ་རྣམ་པར་སྨིན་པའི་རྣམ་པར་ཤེས་པ་དང་ལེན་པའི་རྣམ་པར་ཤེས་པ་ཡང་དེ་ཡིན་ནོ་ཞེས་གསུངས་པ་ཡང་མདོ་སྡེ་པས་འགོག་པ་ལ་སྙོམས་པར་ཞུགས་པའི་ཚེ་དེ་གཉིས་ཡོད་པར་འདོད་པ་ཡང་ཀུན་གཞིའི་རྣམ་ཤེས་ཡིན་པ་ཁྱེད་རང་གིས་མ་རྟོགས་པ་ཡིན་གྱི་དོན་ལ་ཀུན་གཞི་ཡིན་ཞེས་པའི་དོན་ཡིན་པས་སྔར་གྱི་ལུང་དེ་དེའི་ཤེས་བྱེད་དུ་མི་འབྲེལ་ལོ། །
དྲི་བ་བཅུ་པ་གོང་དུ་ཀུན་རྫོབ་ཏུ་ཡོད་པ་ནི་བཏགས་པ་ཉིད་ཡིན་པས་ཞེས་ཀུན་རྫོབ་ཡོད་པ་ཀུན་བཏགས་སུ་བཤད་ནས་འོག་ཏུ་ཀུན་གཞི་ལ་སོགས་པ་རྣམ་པར་རིག་པ་ཙམ་དུ་བཤད་པ་དེ་དག་ཀུན་རྫོབ་ཏུ་ཡིན་པ་ཙམ་ལ་འདོགས་པ་ཡིན་ལ་ཅེས་གསུངས་པས། ཀུན་གཞི་ཀུན་བཏགས་སུ་ཁས་ལེན་དགོས་སམ་ཞེས་པའི་ལན་ནི་ཀུན་རྫོབ་ཏུ་ཡོད་པ་ནི་ཀུན་བཏགས་པ་ཉིད་ཡིན་པས་ཞེས་པའི་དོན་ཀུན་རྫོབ་ཏུ་ཡོད་པའི་ཚུལ་དེ། སྒྲོ་བཏགས་པའི་སྒོ་ནས་ཡོད་པ་ཙམ་ཡིན་གྱི། དོན་དམ་དུ་ཡོད་པ་མ་ཡིན་ཞེས་པའི་དོན་ཡིན་གྱི། གཞི་དེ་ཀུན་རྫོབ་ཏུ་ཡོད་ན་གཞི་དེ་ཀུན་བཏགས་ཡིན་པས་ཁྱབ་ཅེས་པའི་དོན་ནི་མ་ཡིན་ཏེ། འདི་པའི་ལུགས་ཀྱི་ཡང་དག་པ་མ་ཡིན་པའི་ཀུན་ཏུ་རྟོགས་པ་དེ་ཡང་ཀུན་རྫོབ་བདེན་པར་བཞེད་པའི་ཕྱིར་རོ། །

དྲི་བ་བཅུ་གཅིག་པ་དབུ་མ་པས་སེམས་ཙམ་པ་ལ་ཡང་ཁྱེད་གནས་གྱུར་པ་ཞེས་བྱ་བ་འདོད་ན་དོན་དམ་པར་གནས་འགྱུར་རམ། ཀུན་རྫོབ་ཏུ་གནས་འགྱུར་ཞེས་གནོད་བྱེད་གཏོང་བ་གདའ་ན། དབུ་མ་པ་རང་ཡང་གནས་གྱུར་ཞལ་གྱིས་བཞེས་པའི་ཚེ་སེམས་ཙམ་པ་དང་མི་འདྲ་བའི་གནས་གྱུར་ཚུལ་ཇི་ལྟར་ལགས་ཞེས་པའི་ལན་ནི། སེམས་ཙམ་པས་ཀུན་རྫོབ་ཏུ་གནས་གྱུར་ཁས་བླངས་ན་ཁས་བླངས་འགལ་ལ། དབུ་མ་པས་ཀུན་རྫོབ་ཏུ་གནས་གྱུར་ཁས་བླངས་པ་ཁས་བླངས་ནང་འགལ་བ་དང་། རིགས་པ་དང་འགལ་བའི་སྐྱོན་མེད་པ་ནི་ཁྱད་པར་རོ། །
དྲི་བ་བཅུ་གཉིས་པ་སེམས་ཙམ་པས་ཕྱི་རོལ་གྱི་དོན་ཁས་མི་ལེན་ཙ་ན་ཐེག་བསྡུས་སུ་གཟུགས་ཀྱི་ཕུང་པོ་གནས་གྱུར་པའི་ཕྱིར་ཞིང་དང་ལུས་ཞེས་སོགས་གཟུགས་ཕུང་པོ་ཁས་ལེན་པ་ཅི་ལྟར་ལགས་ཞེས་པའི་ལན་ནི། གཟུགས་ཕུང་དང་། གཟུགས་ཅན་གྱི་ཁམས་དང་། སྐྱེ་མཆེད་རྣམས་ཐ་སྙད་དུ་ཁས་ལེན་ལ་དེའི་ཚེ་ཕྱི་རོལ་གྱི་དོན་ཡང་ཐ་སྙད་དུ་ཁས་ལེན་ཅིང་དོན་དམ་པར་གཟུགས་ཕུང་སོགས་ཁས་མི་ལེན་པས་ཁོ་རང་གི་ལུགས་ལ་འགལ་བ་གང་ཡང་མེད་དོ། །
དེ་ལྟར་ན་གཟུགས་ཕུང་ལ་གནས་གྱུར་མི་འཐད་དོ་སྙམ་ན་དེ་ཉིད་ཀྱི་ཕྱིར་དབུ་མ་པས་ཁས་བླངས་ནང་འགལ་སྟོན་པའོ། །
དྲི་བ་བཅུ་གསུམ་པ་ཐེག་པ་ཐུན་མོང་མ་ཡིན་པས་ས་དང་ལམ་གྱི་རིམ་པ་འབྲས་བུ་གྲུབ་པ་དང་བཅས་པ་ནི་ཐེག་པ་ཆེན་པོ་ཐུན་མོང་བ་ཉིད་ལས་ཁྱད་པར་མི་འདོད་ཅེས་པ་དང་། བླ་མེད་ལ། དབང་བཞི་དང་ནི་རིམ་པ་གཉིས། །
རྣལ་འབྱོར་ཆེན་པོའི་ཁྱད་ཆོས་ཡིན། །
ཞེས་ལམ་ལ་ཁྱད་པར་ཡོད་པ་བཤད་པ་དང་། འབྲས་བུ་ལ་ཡང་ས་ཕྱེད་དང་གསུམ་ཐོབ་རྒྱུ་ཡོད་པར་བཤད་པ་ཅི་ལྟར་ཞེས་པའི་ལན་ནི། སྤྱིར་ས་བཅུ་དང་། ལམ་ལྔ་དང་འབྲས་བུ་སྤངས་རྟོགས་མཐར་ཐུག་པ་རྣམས་ལ་ཐེག་པ་ཆེན་པོ་ཐུན་མོང་བ་ནས་བཤད་པ་དེ་ཉིད་ཐུན་མོང་མ་ཡིན་པས་ཀྱང་དེ་ཅི་ལྟ་བ་བཞིན་དུ་འདོད་ཅེས་པའི་དོན་ཡིན་གྱི་ཐུན་མོང་བ་ལ་མེད་པའི་ཁྱད་ཆོས་མི་འདོད་ཅེས་པའི་དོན་གཏན་མ་ཡིན་ཏེ། ཅི་སྐད་བཤད་པ་དེ་དག་དང་། །
གཞན་ཡང་དོན་གཅིག་ན་ཡང་མ་རྨོངས་དང་། །
ཞེས་སོགས་ཀྱི་ཁྱད་པར་མང་དུ་ཡོད་པའི་ཕྱིར་དང་། ཁྱད་པར་མེད་ན་ཐུན་མོང་མ་ཡིན་པ་ཞེས་པའི་སྒྲ་དོན་ཡང་བཤད་དུ་མེད་པའི་ཕྱིར་རོ། །
དེས་ན་འདི་གཉིས་སྤྱི་དང་བྱེ་བྲག་ཡིན་ཞེས་པའི་གནད་རྟོགས་ན་འདི་རང་གྲོལ་དུ་འགྱུར་རོ། །
དྲི་བ་བཅུ་བཞི་པ་བདེན་པ་གཉིས་སུ་འཇོག་པ་ནི་འཇིག་རྟེན་པའི་བློ་ལ་ལྟོས་ཏེ་འཇོག་གོ་ཞེས་དང་། འཇིག་རྟེན་པའི་བློས་ཡོད་པའམ། མེད་པའམ། གཉིས་ཀའམ། གཉིས་ཀ་མ་ཡིན་པ་གཅིག་ལས་འཛིན་མི་ཤེས་པས་དེ་དག་དོན་དམ་པའི་བདེན་པར་ཇི་ལྟར་མི་འགྱུཾར་ལགས་ཞེས་པའི་ལན་ནི། སངས་རྒྱས་ཀྱི་སར་བདེན་གཉིས་ཟུང་འཇུག་ཡིན་པས་སོ་སོར་དབྱེར་མེད་པ། སངས་རྒྱས་བཅོམ་ལྡན་འདས་ཀྱིས་དེ་ཐུགས་སུ་ཆུད་ནས་གདུལ་བྱ་ལ་བསྟན་པའི་ཚེ་འཇིག་རྟེན་པ་རྣམས་མི་བསླུ་བ་ལ་དོན་དམ་པ་དང་། བསླུ་བ་ལ་ཀུན་རྫོབ་ཡིན་ཞེས་པའི་ཐ་སྙད་ལ་བརྟེན་ནས་བདེན་གཉིས་སོ་སོར་ཕྱེ་སྟེ་བསྟན་པའི་ཚེ་བློ་འཁྲུལ་མ་འཁྲུལ་གཉིས་སམ། ཕྱིན་ཅི་ལོག་མ་ལོག་གཉིས་སམ། མཐོང་བ་བརྫུན་པ་དང་། མཐོང་བ་ཡང་དག་གཉིས་སམ། རྨོངས་མ་རྨོངས་གཉིས་ཀྱི་ངོ་བོར་བདེན་པ་ལ། ཀུན་རྫོབ་བདེན་པ་དང་། དོན་དམ་བདེན་པར་བཞག་པའི་ཕྱིར་རོ། །
དེའི་ཚེ་འཇིག་རྟེན་པའི་བློ་དོན་དམ་བདེན་པ་ཡུལ་དུ་བྱེད་པ་ནི་བདེན་པ་གཉིས་སུ་ཕྱེ་བའི་ཚེ་བློ་མ་འཁྲུལ་བ་སོགས་བཞི་པོ་དེར་འཇོག་ཀྱང་། བདེན་གཉིས་ཟུང་འཇུག་ལ་ལྟོས་ནས་བློ་འཁྲུལ་པ་སོགས་བཞིར་འཇོག་པས། དེས་དངོས་སུ་བཟུང་བ་ནི་དོན་དམ་པ་མཚན་ཉིད་པ་མ་ཡིན་ཞེས་པའི་དོན་ནོ། །

འོན་ཀྱང་དེ་སྐྱེ་བ་དང་རྗེས་སུ་མཐུན་པའི་དོན་དམ་དང་། རྣམ་གྲངས་པའི་དོན་དམ་དུ་འཇོག་པ་ནི་དབུ་མའི་གཞུང་ལུགས་ཚད་ལྡན་རྣམས་ལས་མང་དུ་གསུངས་ཤིང་ལྗོན་ཤིང་ཉིད་ལས་ཀྱང་གསལ་བར་འབྱུང་ངོ་། །
འདིའི་མཐའ་ཆོད་པར་འདོད་ན་ཁོ་བོས་བྱས་པའི་ངེས་དོན་རབ་གསལ་བལྟ་བར་བྱའོ། །
དྲི་བ་བཅོ་ལྔ་པ་རྩ་རྒྱུད་ཀྱི་བདག་མེད་མའི་སྐབས་ཀྱི་རྒྱུ་རྡོ་རྗེ་འཆང་འདི་ས་ཆེན་གྱིས་ཞལ་བརྒྱད་ཕྱག་བཅུ་དྲུག་པ་དང་། ཞལ་གསུམ་ཕྱག་དྲུག་པར་བྱེད་པའི་ལུགས་གཉིས་གསུངས་ནས། ཕྱི་མ་ལྟར་ན་ཕྱག་མཚན་ཞལ་སོགས་གོང་མ་བཞིན་ཞེས་ཐུགས་རྡོ་རྗེ་ཞལ་གསུམ་ཕྱག་དྲུག་པ་ལ་སྙེགས་པར་གསུང་གདའ་བ་དང་། དག་ལྡན་ལས་ཀྱང་དམ་ཚིག་རྡོ་རྗེ་ལུ་གུ་རྒྱུད་མ་བཞིན་དུའོ་ཞེས་དེའི་ཡུམ་ལ་སྙེགས་པར་གསུངས་པ་བཞིན་སཾ་བུ་ཊིའི་བདག་མེད་མའི་སྐབས་ཀྱི་དྲུག་པ་རྡོ་རྗེ་འཆང་ཡང་རྡོར་དབྱིངས་ཀྱི་ཚེ་ཞལ་གསུམ་ཕྱག་དྲུག་པ་དང་། ཀྱེ་རྡོར་ལྷ་བཅུ་བདུན་མའི་ཚེ་ཞལ་བརྒྱད་ཕྱག་བཅུ་དྲུག་པར་བྱས་ན་གོང་གི་དེ་དེའི་སྒྲུབ་བྱེད་དུ་ཨེ་འབྲེལ་ཞེས་པའི་ལན་ནི། གོང་གི་དེ་འདྲ་ཡོད་ན་སྒྲུབ་བྱེད་དུ་འབྲེལ་བ་སྲིད་ན་ཡང་ས་ཆེན་གྱི་དཀའ་འགྲེལ་དུ་ནི་སྐུ་མདོག་དཀར་པོ་ཞལ་བརྒྱད་ཕྱག་བཅུ་དྲུག་པ་ཁོ་ནར་གསུངས་ལ་དེ་ལས་གཞན་ས་ཆེན་གྱིས་ཞལ་གསུམ་ཕྱག་དྲུག་པར་གསུངས་པ་ནི་མ་མཐོང་ངོ་། །
དག་ལྡན་ལས། དམ་ཚིག་རྡོ་རྗེ་ལུ་གུ་རྒྱུད་མ་ལ་སྙེགས་པར་གསུངས་པ་ནི་ཕྱོགས་སྔ་བརྗོད་པའི་སྐབས་ཡིན་གྱི་རང་ལུགས་མ་ཡིན་ནོ། །
དྲི་བ་བཅུ་དྲུག་པ་ལྗོན་ཤིང་དུ་མན་ངག་ལུགས་དང་། འགྲེལ་པ་ལུགས་གཉིས་བཤད་ཐབས་ཀྱི་མན་ངག་དང་། མངོན་པར་རྟོགས་པའི་ཆིང་མི་འདྲ་བར་གསུངས་པ་དང་། ཀྱེ་རྡོར་རྣམ་བཤད་དུ་དེ་གཉིས་ངོ་བོ་གཅིག་ཏུ་བསྒྲུབས་གདའ་ལགས་པའི་དགོངས་པ་ཅི་ལྟར་ཞེས་པའི་ལན་ནི། ལྗོན་ཤིང་དུ་དེ་གཉིས་མངོན་རྟོགས་ཀྱི་ཆིང་མི་འདྲ་བར་བཤད་པ་མེད་དེ། ལམ་གྱི་རིམ་པ་ཐམས་ཅད་བརྒྱུད་པ་གཉིས་ཀ་ནས་འོངས་པའི་ལམ་རིམ་ཐུན་མོང་བ་ལ་མན་ངག་ལུགས་གཙོ་ཆེ་བ་ཡིན་པར་དབུ་ཞབས་གཉིས་ཀ་ལས་གསུངས་པའི་ཕྱིར་རོ། །
དག་ལྡན་ལས་རྒྱུད་འཆད་པའི་ཚེ་ག་ཡ་དྷ་རས་བརྟག་པ་དང་པོ་སྤྱི་དོན་དང་། སྦས་དོན་གཉིས་གཉིས་ཀྱི་མཚམས་སྦྱར་གསུངས་པ་དང་། མི་ཐུབ་ཟླ་བས་འཇིག་རྟེན་གྱི་རྒྱལ་པོའི་དཔེས་ལེའུ་གོང་འོག་རྣམས་ཀྱི་མཚམས་སྦྱར་ཕྱོགས་གཅིག་ཏུ་གསུངས་པའི་ཁྱད་པར་ཙམ་ཞིག་གསུངས་ཀྱང་དེ་ཙམ་གྱིས་ལམ་གྱི་ངོ་བོ་མི་གཅིག་པར་མི་འགྱུར་ཏེ། ལམ་གྱི་ངོ་བོ་ནི་གཙོ་བོ་སྨིན་གྲོལ་གཉིས་ལ་འཇོག་དགོས་པའི་ཕྱིར་རོ། །
སྨིན་གྲོལ་ཀྱི་སྐབས་སུ་སྤྲོས་པ་ཆེ་ཆུང་གི་ཁྱད་པར་འབྱུང་བ་ཙམ་གྱིས་ངོ་བོ་མི་གཅིག་པར་མི་འགྱུར་བ་ནི་རྣམ་བཤད་ཉིད་ལས་དཔེ་དང་བཅས་ཏེ་གསུངས་པ་ལས་ཤེས་པར་བྱའོ། །
དྲི་བ་བཅུ་བདུན་པ་རྗེ་སེམས་དཔའ་ཆེན་པོ་ལོ་ནག་གཉིས་ལ་ཁྱད་པར་མེད་པར་མ་མོ་བཅུ་གཉིས་ལུས་དཀྱིལ་དུ་ཞལ་གྱིས་བཞེས་ཤིང་དེའི་རྒྱུ་མཚན་རྗེ་བཙུན་གྱིས་ལོ་ཧི་པའི་སྒྲུབ་ཐབས་སུ་ལུས་ཀྱི་དཀྱིལ་འཁོར་སྔགས་ཀྱིས་བྱིན་གྱིས་རླབས་པ་དང་བཅས་པ་ནི་ཞེས་དེ་མན་ཆད་ལུས་དཀྱིལ་དུ་མཛད་པ་དང་། རྣལ་འབྱོར་མ་ཀུན་སྤྱོད་ཀྱི་ཊཱི་ཀར་ཡང་ལུས་དཀྱིལ་གྱི་ལྷ་སུམ་ཅུ་སོ་བདུན་ཞེས་དང་། གཉན་ཕུལ་བྱུང་བའི་འབྲུ་འབུམ་དུ་ཡང་ཕྱི་ནང་གཉིས་ཀ་ལ་ལྷ་སུམ་ཅུ་སོ་བདུན་བཞུགས་པས་ཞེས་གསུངས་འདུག་པས་སྙིང་གའི་ཕྱི་ནང་གི་རྩ་འདབ་རྣམས་ལ་བསྐྱེད་ནས་ཕྱག་ལ་བཀོད་པ་གོང་གི་ལུང་དེ་རྣམས་དང་རྗེ་ས་ཆེན་གྱི་ཊཱིཀ་ཆུང་གི་དོན་ལ་ཡོད་པར་འདུག དེས་ན་བསྐྱེད་གཞི་གང་ཡིན་པ་དེ་དང་དེ་ལྷ་དེ་དང་དེ་རུ་བསྐྱེད་པས་ཁྱབ། བསྐྱེད་ནས་དེ་རུ་བཞུགས་པས་མ་ཁྱབ་ཅེས་པ་གཅིག་ཁས་བླངས་དགོས་སྔར་རྗེ་རྡོ་རྗེ་འཆང་གི་གསུང་རྒྱུན་ལ་ལུས་དཀྱིལ་གྱི་ལྷ་ཡིན་ན་སྦྱང་གཞི་གང་ཡོད་ས་དེར་ཡོད་དགོས་གསུང་བ་གཅིག་ཡོད་དེ་དང་འགལ་བ་ཙམ་མ་གཏོགས་གཞན་གང་དང་ཡང་འགལ་བ་མེད། ས་སྐྱ་པའི་དགེ་བཤེས་ཡིན་ན་ལུང་དེ་རྣམས་ཀྱི་འབྲུ་གནོན་དགོས་གསུང་བ་གཅིག་བདོག་སྟེ། འདི་རྣམས་ལུས་དཀྱིལ་དུ་ཞལ་གྱིས་བཞེས་བཏུབ་ལགས་སམ་མི་བཏུབ་ལགས་ཞེས་པའི་ལན་ནི། དེ་དག་རྗེ་སེམས་དཔའ་ཆེན་པོའི་སྐུ་ཚེའི་མཇུག་གི་གསུང་སྒྲོས་ཡིན་པར་འདུག ངེད་གླེ་ལུང་དུ་མཇལ་དུས་སུ་ཡང་ཐོ་ཙམ་ཅིག་གསུངས། སྔར་གྱི་ལུང་གསུམ་པོ་དེ་ལ་བརྟེན་ནས་མ་མོ་བཅུ་གཉིས་ཕྱག་ལ་བཀོད་པ་ཡང་ལུས་དཀྱིལ་དུ་བྱ་དགོས་པས་འབུར་དོད་དུ་བྱུང་བ་ནི་ངོ་མཚར་རྨད་དུ་བྱུང་བའི་གསུང་སྒྲོས་སུ་སྣང་སྟེ། ལུས་དཀྱིལ་དུ་དངོས་སུ་གསུངས་འདུག་པའི་ཕྱིར་རོ། །

དེ་ལྟར་ན་ཡང་སྙིང་གའི་རྩ་འདབ་ལ་བསྐྱེད་ནས་ཕྱིར་སྤྲོས་པ་འདི་མཛད་ན་རྡོ་རྗེ་འཆང་གི་སྔར་གྱི་གསུང་སྒྲོས་དང་འགལ་བ་ཙམ་དུ་མ་ཟད། རྗེ་སེམས་དཔའ་ཆེན་པོ་ཉིད་ཀྱི་དྲིལ་བུ་ལུས་དཀྱིལ་གྱི་སྐབས་སུ། དགེ་ལྡན་པས་ལུས་རྒྱུར་སོང་བའི་ཕྱིའི་གཞལ་ཡས་ཁང་ལུས་དཀྱིལ་དུ་འདོད་པ་ལ་བརྗོད་པའི་སྐྱོན་ཐམས་ཅད་ཚུར་ལོག་གམ་སྙམ། འོ་ན་དེ་དག་ལུས་དཀྱིལ་དུ་ཇི་ལྟར་འགྱུར་ན། མངོན་པ་གོང་མར་ལུས་ཞེས་པ་དབང་པོ་ལྔའི་ནང་ཚན་དུ་གྱུར་པའི་ལུས་དབང་དང་དབང་པོ་གཟུགས་ཅན་ལྔ་ཆར་དང་། ཉེར་ལེན་གྱི་ཕུང་པོ་ལྔ་ཆར་དང་། རྫས་ཡོད་ཙམ་ལ་འཇུག་པའི་ཚུལ་བཞི་གསུངས་པ་ལྟར། གསང་སྔགས་ཀྱི་རྒྱུད་སྡེ་འདིར་ཡང་ལུས་ཞེས་པ་རྡོ་རྗེའི་ལུས་སྐྱོན་མེད་དང་། རྟེན་དཀྱིལ་འཁོར་བཞི་དང་། དེའི་ནང་ནས་རྩ་ཁོ་ན་དང་། སྦྱང་གཞི་སྒྲུབ་པ་པོའི་ཕུང་ཁམས་སྐྱེ་མཆེད་ཐམས་ཅད་དང་། དཀྱིལ་འཁོར་གྱི་གཙོ་བོའི་ལུས་ལ་འཇུག་པ་སོགས་དུ་མ་ཡོད་པའི་ནང་ནས་ལོ་ནག་དྲིལ་གསུམ་གསུམ་ཆར་ལ་ལྷ་ཉི་ཤུ་རྩ་ལྔ་དཔའ་བོ་རྣམས་ནི་བྱང་ཆུབ་ཀྱི་སེམས་དང་། དཔའ་མོ་རྣམས་ནི་རྩ་རྒྱུར་སོང་བའི་ལུས་དཀྱིལ་དུ་མཚུངས་ལ་མ་མོ་བཅུ་གཉིས་དྲིལ་བུ་པའི་སྐབས་སུ་རྩ་རྒྱུར་སོང་བའི་ལུས་དཀྱིལ་དང་། ལོ་ནག་གཉིས་ཀྱི་སྐབས་སུ་སྦྱང་གཞིའི་ལུས་རྒྱུར་མ་སོང་ཡང་། གཙོ་བོའི་ལུས་ལ་བཀོད་པའི་ཆ་ནས་ལུས་དཀྱིལ་དུ་འཇོག་པ་ཡིན་པར་མངོན་ནོ། །
དྲི་བ་བཅོ་བརྒྱད་པ་ཆོས་རྗེ་གུང་རུ་པའི་གསུང་ལས། བསྟན་པ་འདི་ཤཱཀྱ་ཐུབ་པའི་བསྟན་པ་ཡིན་པས། དཀྱིལ་འཁོར་གྱི་དབུས་སུ་ཁོང་རང་བཞུགས་དགོས། ཁོང་གི་འཁོར་དུ་ཁོང་གི་སློབ་དཔོན་རྣམས་བཞག་ན་རྗེ་འབངས་གོ་ལོག་པར་འགྱུར་བས། མཁའ་འགྲོ་རྒྱ་མཚོ་སོགས་སེམས་དཔའ་སྟོང་དཀྱིལ་འཁོར་ལ་བཀོད་པའི་ཚེ། དང་པོ་གསུམ་པོ་འཁོར་དུ་མི་ཡོང་བའི་རྒྱུ་མཚན་དེ་ཡིན་གསུངས་པ་གཅིག་བདོག་ནའང་། སྦྱོང་རྒྱུད་ཀྱི་དཀྱིལ་འཁོར་འགའ་རེ་ལ་སངས་རྒྱས་རབས་བདུན་འཁོར་དུ་བཀོད་པ་མང་པོ་ཡོང་བར་གདའ་བས་ཅི་ལྟར་ལགས་ཞེས་པའི་ལན་ནི། མཁའ་འགྲོ་རྒྱ་མཚོའི་རྒྱུད་ལས། ཅི་ལྟར་བསྐལ་བཟང་རྒྱལ་བ་ནི། །
བཞི་ཡིས་དམན་པའི་སྟོང་ཕྲག་གཅིག །ཅེས་དངོས་སུ་གསུངས་པའི་དོན་ལ་ཤཱཀྱ་ཐུབ་པ་ནི་གཙོ་བོ་ཡིན་ཞིང་། གཞན་གསུམ་པོ་དེའི་སློབ་དཔོན་ཡིན་པས་འཁོར་དུ་མི་བཀོད་པ་མཁའ་འགྲོ་རྒྱ་མཚོ་རང་གི་སྐབས་སུ་གོ་དོན་དེ་ལྟར་ཡིན་པར་པདྨ་བཛྲ་སོགས་འཆད་ལ། དེ་དག་འཁོར་དུ་བཀོད་ན་རྗེ་འབངས་གོ་ལོག་པའི་སྐྱོན་དུ་འགྱུར་ཞེས་པའི་ཁྱབ་པ་འཆའ་ན་སྦྱོང་རྒྱུད་སོགས་དང་འགལ་བ་ཡོང་ཉེན་ཡོད་དོ། །
དྲི་བ་བཅུ་དགུ་པ་ལྗོན་ཤིང་དུ་འདི་ལའང་མཐུན་པའི་དོན་དམ་དེ་ལ་དོན་དམ་པ་ཉིད་དུ་གོལ་བར་མི་བྱའོ་ཞེས་པ་འདི་གང་ལ་ངོས་འཛིན་ཞེས་པའི་ལན་ནི། སྔར་གྱི་དྲི་བ་བཅུ་བཞི་པའི་ནང་ན་ཡང་ཅུང་ཟད་ཡོད་ཅིང་། རྒྱས་པར་འདོད་ན་ཁུངས་སྟོན་པ་དེར་ཡོད་དོ། །
དྲི་བ་ཉི་ཤུ་པ་བདེན་པ་གཉིས་ཀྱི་མཚན་ཉིད་གྲུབ་མཐའ་སྨྲ་བ་བཞི་ཆར་མཐུན་པའི་ཚུལ་ཇི་ལྟར་ལགས་ཞེས་པའི་ལན་ནི་རྗེ་བཙུན་གྱིས་དེ་ལྟར་གསུངས་པ་ནི་གྲུབ་མཐའ་སྨྲ་བ་བཞི་པོ་རང་རང་གི་མཐར་ཐུག་པའི་རིགས་པས་དཔྱད་པ་ན་དེ་མི་ཞིག་པ་ནི་དོན་དམ་བདེན་པའི་མཚན་ཉིད་དང་། དེ་ལྟར་དཔྱད་ན་དེ་ཞིག་པ་ནི་ཀུན་རྫོབ་བདེན་པའི་མཚན་ཉིད་དུ་འདོད་པ་འདྲ་ཞེས་པའི་དོན་ཏེ་གསུང་རབ་ཀྱི་གནད་སྟོན་ཚུལ་ཚིག་ཉུང་ལ་དོན་རྒྱས་པའོ། །
དེ་ལྟར་ཟབ་མོའི་དོན་ལ་ཚུལ་བཞིན་དྲིས་པའི་ལན་དུ་ནི། །

འཁྲུལ་མེད་གོ་བདེའི་ངག་གིས་གནས་ལུགས་ཇི་བཞིན་སྨྲས་པ་འདི། །
ཚུལ་ལུགས་བཟང་པོའི་དཔྱོད་ལྡན་ཁྱོད་ཀྱི་རེ་བ་བསྐང་བ་དང་། །
གཟུར་གནས་བློ་ལྡན་དོན་གཉེར་གཞན་ལའང་ཕན་པ་ཉིད་དུ་འགྱུར། །
རྗེ་བཙུན་བླ་མ་མུས་པ་ཆེན་པོའི་གདམས་པ་ཟབ་མོ་ཐོབ་ནས་ཚུལ་བཞིན་དུ་ཉམས་སུ་ལེན་པའི་སྐལ་བ་དང་ལྡན་པས་ཚུལ་ཁྲིམས་བཟང་པོས་དྲིས་པའི་ལན་མང་དུ་ཐོས་ཤིང་ཚུལ་བཞིན་དཔྱོད་པར་ནུས་པའི་བློ་གྲོས་དང་ལྡན་པ་བསོད་ནམས་སེང་གེས་ལྕགས་མོ་གླང་གི་ལོ་དབོའི་ཟླ་བ་ལ་ཐུབ་བསྟན་རྣམ་རྒྱལ་དུ་བྲིས་པའོ། །
དགེའོ།།  །། ༄༅། །
ལྡན་མ་ཤེས་རབ་སེང་གེའི་དྲིས་ལན།།  ཨོཾ་སྭ་སྟི། མཁྱེན་པའི་ཁོར་ཡུག་ཆེར་ཡངས་ཤིང་། །
མན་ངག་རིན་ཆེན་དུ་མས་གཏམས། །
བྱིན་རླབས་ཆུ་རྒྱུན་འབྱུང་བའི་གཞི། །
ཡོན་ཏན་རྒྱ་མཚོ་བླ་མ་རྒྱལ། །
ཤེས་རབ་གསལ་བའི་མེ་ལོང་ལ། །
མདོ་སྔགས་གྲུབ་མཐའི་གཟུགས་འཆར་བ། །
བཤེས་གཉེན་ཤེས་རབ་སེང་གེ་ཡིས། །
དྲིས་ལན་མདོར་བསྡུས་བརྗོད་པར་བྱ། །
ཁྱེད་ཁམས་བཟང་ཞིང་དགེ་སྦྱོར་ལ་བརྩོན་པའི་ངང་ནས་གསུང་ཡིག་གསེར་སྲང་གང་གི་འབུལ་བ་དང་བཅས་པ་ཀུན་དགའ་སྙིང་པོས་འཕྲོད་པས་རྗེས་སུ་ཡི་རང་ཞིང་དགེ་བའི་རྩ་བ་ཚེ་རབས་ཐམས་ཅད་དུ་བླ་མ་དམ་པས་རྗེས་སུ་བཟུང་ཞིང་ཐར་པའི་ལམ་ལ་བར་ཆད་མེད་པར་འཛེགས་པའི་རྒྱུར་བསྔོ། འཇིགས་བྱེད་ས་ལུགས་ཀྱི་མངོན་དཀྱིལ་ལ་ལོག་པར་རྟོག་པ་བཀག་པའི་ཡི་གེ་ཁྱེད་རང་གིས་བྱས་པ་དེ་ཉིད་གནད་ཟིན་ཅིང་ས་ཆེན་གྱི་ཊཱི་ཀའི་དགོངས་པ་ཇི་ལྟ་བ་བཞིན་དུ་སོང་འདུག་པས་དེ་ཀ་བསྐྱང་པས་ཆོག་པར་འདུག གཞན་ཡང་ནམ་མཁའི་དཀྱིལ་ཞེས་པས་ཆོས་འབྱུང་སྟོན་པའི་ཤེས་བྱེད་དུ། བརྟག་གཉིས་ལས། ནམ་མཁའི་ཁམས་སུ་བྷཱ་ག་བསམ། །
ཞེས་པ་འདྲེན་པ་ནི་ནམ་མཁའི་ཁམས་ཞེས་པས་ཆོས་འབྱུང་སྟོན་ན་ནི་བྷ་ག་ཞེས་པ་ཆོས་འབྱུང་གི་དོན་ཡིན་པས་ཆོས་འབྱུང་ཉིས་བརྩེགས་སུ་འགྱུར་ལ། དེ་མི་སྟོན་ན་ནི་དེ་འདྲེན་པ་ལ་འབྲེལ་ཅི་ཡོད། རྗེ་བླ་མ་རྡོ་རྗེ་འཆང་གི་ཞལ་ནས། སློབ་དཔོན་ཨ་བོའི་ལུགས་ལ། བདག་མདུན་གཉིས་ཀ་ལ་རོ་ལངས་བརྒྱད་ཀྱིས་བསྐོར་བའི་ལྷ་དགུ་བྱེད་པ་མ་གཏོགས་གཞན་རྒྱ་བོད་སུའི་ལུགས་ལ་ཡང་། མདུན་བསྐྱེད་ལ་ལྷ་དགུ་བྱེད་པའི་ཚེ་བདག་བསྐྱེད་ལ་དཔའ་བོ་གཅིག་པ་ལས་ལྷ་དགུ་བྱེད་པའི་ལུགས་མེད་ཅེས་གསུངས་ཤིང་། གཞུང་རྣམས་ལ་ཡང་དེ་ལྟར་སྣང་བཞིན་དུ། ཀུན་རིག་དང་། ཚེ་དཔག་མེད་གཉིས་ཙམ་མ་གཏོགས་གཞན་རྣམས་ལ་བདག་མདུན་ལྷ་གྲངས་མཉམ་པ་དགོས་ཞེས་སྨྲ་བ་ནི་ལྕང་ར་མཁན་པོས། ཕྱི་དཀྱིལ་དང་ལུས་དཀྱིལ་ལྷ་གྲངས་མཉམ་པ་དགོས་ཞེས་སྨྲ་བའི་འོད་ཟེར་གཅིག་ཕོག་པ་འདྲ་བས། དེ་འདྲ་བ་ལ་དགག་སྒྲུབ་ལས་སྔགས་བཟླས་པ་ཁེ་ཆེ། མངོན་རྟོགས་ཚུལ་བཅུ་བཞིའི་སྐབས་སུ་ས་བོན་ལས་བསྐྱེད་པ་ཡན་ལག་དྲུག་གིས་འཆིང་བ་གནད་ཀྱི་ཟླ་ཟེར་ན་ཡོད་ཀྱང་། རྗེ་བླ་མའི་རྩོམ་པའི་ཐོག་མ་ཡིན། ཕྱིས་གཏིང་ས་བོན་ལས་བསྐྱེད་པ་དང་། སྐད་ཅིག་གིས་བསྐྱེད་པ་གཉིས། གཙོ་འཁོར་ཐམས་ཅད་མངོན་བྱང་ལས་བསྐྱེད་པའི་ཕྱོགས་དྲུག་སྟེ། བརྒྱད་པོ་རྩ་རྒྱུད་ལས་གསུངས་པའི་བསྐྱེད་ཆོག་ཐུན་མོང་མ་ཡིན་པ་ཡིན་པས་རྩ་རྒྱུད་ཀྱི་ཐུན་མོང་མ་ཡིན་པའི་ཆིང་། ཡན་ལག་བཞི་པ་སྦྱར་དགོས་པར་བཞེད་པར་གྲགས་པ་འདི་ཉིད། རྗེ་བཙུན་གོང་མའི་དགོངས་པ་དཔྱིས་ཕྱིན་པར་སྣང་བས་ངེད་རང་གིས་ཀྱང་དེ་ལྟར་བྱས་པ་ཡིན། མངོན་རྟོགས་ཚུལ་བཅོ་ལྔ་པ་གང་ཡིན་གྱི་ཉལ་མགོ་རེ་ཞིག་གཞན་གྱིས་ནོན་པ་མེད་པས། རྒྱུད་གསུམ་དང་གསུང་ངག་གི་ཡིག་ཆ་ཞིབ་ཏུ་བལྟས་པའི་བློ་གཟུར་གནས་གཅིག་ལ་ལུགས་འདིས་ས་བོན་བྱས་ན་གཟོད་རྟོགས་པར་འགྱུར་རོ། །

རྗེ་བཙུན་མ་དྲོས་ཞབས་ལ་རྒྱུན་བཞིའི་བླ་མ་ནི། །
རྒྱལ་པོ་རིག་དང་སྙིང་པོ་སྣང་བའི་མཐའ་ཅན་ཏེ། །
ཞེས་གསུངས་པའི་སེ་སྟོན་ཀུན་རིག་གིས་འབྲོག་མི་ལས་རྒྱུད་དངོས་སུ་མ་གསན་པས་རྒྱུན་བཞིའི་བླ་མར་ཇི་ལྟར་འགྱུར་ཞེས་པའི་ལན་ནི་སེ་སྟོན་ཀུན་རིག་གིས། འབྲོག་མི་ལས་རྒྱུད་དངོས་སུ་མ་གསན་པ་མ་ཡིན་ཏེ། རྒྱུད་གསུམ་ལ་མན་ངག་ལུགས་ཀྱི་བཤད་བཀའ་དང་། ཌོམ་བྷི་ལུགས་ཀྱི་བཤད་བཀའ་གཉིས་ཡོད་པ་ལས་དང་པོ་གསན་པའི་ཕྱིར་རོ། །
འོ་ན་འབྲོག་མིས་བླ་མ་གཅིག་གི་དྲུང་དུ་མན་ངག་བསྟན་པ་ལ་གཞུང་མི་བཤད། གཞུང་བཤད་པ་ལ་མན་ངག་མི་སྟོན་པར་ཁས་བླངས་པས། སེ་སྟོན་ལ་གཞུང་མ་བཤད་པ་དང་། མཁོན་དཀོན་མཆོག་རྒྱལ་པོ་ལ་མན་ངག་མ་བསྟན་པར་གསུངས་པ་ཇི་ལྟར་སྙམ་ན་འདི་ནི་ཌོམ་བྷི་ལུགས་ཀྱི་རྒྱུད་ཀྱི་གཞུང་ལ་དགོངས་ཏེ། སྤྱི་རྣམ་དང་། ལྗོན་ཤིང་ལས། འབྲོག་མི་ཡན་ཆད་ལ་བརྒྱུད་པ་གཉིས་ཡོད་པར་གསུངས་ཤིང་། འབྲོག་མི་ལས་རྒྱུན་བཞིའི་བླ་མ་བྱུང་བར་གསུངས་པ་ཉིད་ཀྱིས་ཤེས་སོ། །
དེ་ལྟར་ན་འབྲོག་མི་ལས། ཌོམ་བྷི་ལུགས་ཀྱི་རྒྱུན་འཛིན་པ་རྒྱལ་པོ་དང་། སྙིང་པོ་དང་། སྣང་བའི་མཐའ་ཅན་གསུམ། མན་ངག་ལུགས་ཀྱི་རྒྱུན་འཛིན་པ་རིག་གི་མཐའ་ཅན་ཏེ། བཞི་ཆར་ཡང་རྒྱུད་ཀྱི་བཤད་བཀའི་དབང་དུ་བྱས་པའོ། །
དབུ་མ་པའི་ལུགས་ལ་སོ་ཐར་གྱི་སྡོམ་པ་གཟུགས་ཅན་དུ་བཞེད་པའི་སྒྲུབ་བྱེད་དབུ་མ་ཕུང་པོ་ལྔའི་རབ་བྱེད་ལས། ཡང་དག་པར་བླངས་པ་ལས་བྱུང་བའི་གཟུགས་ཞེས་དང་། སྤྱོད་བསྡུས་སྒྲོན་མེར། ཡང་དག་པར་བླངས་པ་ལས་བྱུང་བའི་གཟུགས་ནི་མི་བསྐྱོད་པའོ་ཞེས་དང་། འགྲེལ་པ་ཀུ་མུ་ཏིར། ཡང་དག་པར་བླངས་པ་ལས་བྱུང་བའི་སྡོམ་པའི་གཟུགས་ནི་རྣམ་པར་རིག་བྱེད་མ་ཡིན་པའི་གཟུགས་སོ་ཞེས་པ་རྣམས་འདྲེན་པའི་དགོངས་པ་ཇི་ལྟར་ལགས་ཞེས་པའི་ལན་ནི། སྤྱིར་དབུ་མའི་གཞུང་ལུགས་ལས་ཀྱང་ཕུང་ཁམས་སྐྱེ་མཆེད་ཀྱི་མིང་གི་ཐ་སྙད་རྣམས་ཆོས་མངོན་པའི་གཞུང་ལས་བཤད་པ་ལྟར་མཛད་ལ། མངོན་པའི་གཞུང་ལས་ཐ་སྙད་དེ་རྣམས་གསུངས་པ་སོར་བཞག་པའོ། །
ཐ་སྙད་དེ་ལྟར་གསུངས་པའི་དོན་ལ། བྱེ་བྲག་ཏུ་སྨྲ་བས་གཟུགས་ཅན་མཚན་ཉིད་པར་འདོད་ཅིང་། མདོ་སྡེ་པ་ཡན་ཆད་ཀྱིས་མངོན་པའི་མདོ་ལས་དེ་ལྟར་གསུངས་པ་ནི་གཟུགས་ཅན་གྱི་མིང་གི་བཏགས་པ་ཡིན་གྱི། དོན་ལ་སྤོང་བའི་སེམས་པ་མཚུངས་ལྡན་དང་བཅས་པ་ལ་བཞེད་ཅེས་པ་སྟེ། དཔེར་ན་འཇིག་རྟེན་པའི་དཀྱིལ་འཁོར་དྲུག་ཅེས་པའི་མིང་བཏགས་ཀྱང་འཇིག་རྟེན་པར་མི་གྲུབ་པ་བཞིན་ནོ། །
འཇུག་པའི་དཀའ་འགྲེལ་དུ། ཆོས་ལ་དམིགས་པའི་སྙིང་རྗེའི་ཡུལ། ཉན་རང་མི་སློབ་པ་དང་། ས་བཅུའི་རྗེས་ཐོབ་ལ་གནས་པ་རྣམས་ཡིན་གྱི་མཉམ་གཞག་ལ་གནས་པ་རྣམས་མིན་པའི་རྒྱུ་མཚན་སྐྱེ་སོགས་མི་སྣང་བ་ཙམ་བཀོད་པ་མ་ཡིན་གྱི། རྫོགས་སངས་རྒྱས་བློ་རྒྱ་མཚོར་སྐྱེ་བ་བརྙེས། །
ཞེས་པ་ལྟར། ས་བཅུའི་མཉམ་གཞག་དང་། སངས་རྒྱས་ཀྱི་ཡེ་ཤེས་རང་བཞིན་རྣམ་དག་གི་ཆོས་དབྱིངས་རྟོགས་ཚུལ་ཁྱད་པར་མེད་པ་བཀོད་པ་ཡིན་པས། དོགས་པ་གཞན་རྣམས་འབྱུང་བའི་གནས་མེད་དོ། །
མྱུ་གུའི་གནས་ཚུལ་ལ་དཔྱད་པའི་ཚེ་ཆོས་ཅན་མྱུ་གུ་ཁས་མི་ལེན་པ་ཡིན་གྱི་དམ་བཅའ་དང་ཐལ་འགྱུར་སོགས་ཀྱི་གནས་ལུགས་ལ་དཔྱད་པ་མེད་པས་སྐྱོན་མེད་ཅེས་པ་དང་། ཐལ་རང་གི་ཁྱད་པར་ཕྱེ་བའི་ཚེ་ཆོས་ཅན་དང་། དམ་བཅའ་སོགས་དྲུག་གི་ཁྱད་པར་ཕྱེ་བས་ཆོས་ཅན་སོགས་དྲུག་ཁས་ལེན་དགོས་པས་དེ་གཉིས་འགལ་ཞེས་པའི་སྐྱོན་ཡང་མི་གནས་ཏེ། ཐལ་རང་གི་ཁྱད་པར་ཕྱེ་བའི་ཚེ་ཆོས་ཅན་སོགས་དྲུག་གི་ཁྱད་པར་ཕྱེ་བ་ནི་ཆོས་ཅན་སོགས་ཀྱི་འདོད་ཚུལ་གྱི་ཁྱད་པར་ཕྱེ་བ་ཡིན་ལ། དེ་ཙམ་གྱིས་ཆོས་ཅན་གྱི་གནས་ཚུལ་ལ་དཔྱད་པའི་ཚེ་ཆོས་ཅན་ཁས་ལེན་པར་མི་འགྱུར་བའི་ཕྱིར་རོ། །

དཀའ་འགྲེལ་དུ་ཐ་སྙད་དུ་ཀུན་གཞི་ལས་འབྲས་ཀྱི་རྟེན་དུ་ཁས་ལེན་པ་ལ་འགལ་བ་མེད་དེ། ལས་འབྲས་སེམས་ལ་བརྟེན་པའི་ཕྱིར་རོ་ཞེས་ཀུན་གཞི་ལས་འབྲས་ཀྱི་རྟེན་དུ་ཁས་ལེན་པ་དང་། ལས་བྱེད་པ་པོ་དང་། རྣམ་སྨིན་མྱོང་བ་པོའི་བདག་ཁས་བླངས་པས་བདག་ལས་འབྲས་ཀྱི་རྟེན་དུ་ཁས་མི་ལེན་པ་ནི་ཇི་ལྟར་འགལ་ཞེས་པའི་དོགས་སྤོང་ཇི་ལྟར་ལགས་ཞེས་པའི་ལན་ནི། སྤྱིར་ལས་ཀྱི་བག་ཆགས་ཀུན་གཞི་ལ་བརྟེན་པ་ཀླུ་སྒྲུབ་ཀྱིས། སཱ་ལུ་ལྗང་པའི་མདོ་འགྲེལ་ལས་ཀྱང་གསུངས་ཤིང་། རྗེ་བཙུན་གྱིས་འཁོར་འདས་དབྱེར་མེད་ཀྱི་འགྲེལ་པར་ཡང་གསུངས་པ་ལྟར་ངེས་པར་ཁས་ལེན་དགོས་ཏེ། དེར་སེམས་ཙམ་པ་འདོད་པ་ལྟར་གྱི་ཚོགས་བདུན་ལས་རྫས་གཞན་པའི་ཀུན་གཞི་བདེན་གྲུབ་མི་འདོད་ཅིང་། ཡིད་ཀྱི་རྣམ་ཤེས་གཅིག་ཉིད་ལ་གསལ་ཙམ་རྒྱུན་མི་ཆད་པའི་ཆ་དང་། རེས་འགའ་ངར་འཛིན་པའི་ཆ་དང་། རེས་འགའ་ཡུལ་དྲུག་པ་ཆོས་ལ་འཇུག་པའི་ཆ་གསུམ་ཡོད་པ་ལ་རིམ་པ་ལྟར་ཀུན་གཞི་དང་། ཉོན་ཡིད་དང་། དྲུག་པ་ཡིད་ཀྱི་རྣམ་ཤེས་གསུམ་དུ་འཇོག་པའི་སྐབས་ཡིན་པས། དང་པོ་ལ་ལམ་དུ་ཞུགས་པའི་ཚེ་ཐོས་སོགས་ཀྱི་བག་ཆགས་འཇོག་ཏུ་རུང་ན་ལམ་དུ་མ་ཞུགས་པའི་ཚེ་ལས་ཉོན་གྱི་བག་ཆགས་འཇོག་པ་ཡང་འབད་མེད་དུ་གྲུབ་པའི་ཕྱིར་རོ། །
བདག་ལས་བྱེད་པ་པོ་དང་། རྣམ་སྨིན་མྱོང་བ་པོར་ཁས་བླངས་པས་དེ་ལས་འབྲས་ཀྱི་རྟེན་དུ་ཁས་ལེན་མི་དགོས་ཏེ་འདིར་རྟེན་ཞེས་པ་བག་ཆགས་འཇོག་པའི་གཞི་ཡིན་ལ། ལས་བྱེད་པ་པོ་ནི་བག་ཆགས་འཇོག་པ་པོ་ཡིན་གྱི། བག་ཆགས་འཇོག་པའི་གཞི་མ་ཡིན་པའི་ཕྱིར་རོ། །
དཔེར་ན་རྣམ་རིག་པའི་ལུགས་ལ་ཡང་འཇུག་ཤེས་བག་ཆགས་འཇོག་པ་པོ་ཡིན་གྱི། བག་ཆགས་འཇོག་པའི་གཞི་མ་ཡིན་པ་བཞིན་ནོ། །
སྐུ་དང་ཡེ་ཤེས་ལ་སོགས་པ་སངས་རྒྱས་རང་རྒྱུད་ཀྱིས་བསྡུས་པ་མེད་ན་ཚོགས་ལམ་པ་ལྟ་བུ་ལ་དངོས་སུ་སྣང་བ་དེ་ཉིད་ཚོགས་ལམ་པ་རང་གི་སེམས་ཡིན་ནམ་དེ་ལས་གཞན་པ་ཞིག་གི་སེམས་ཡིན་ཞེས་སོགས་ཀྱི་ཤུགས་ལ་སློབ་དཔོན་ཟླ་བའི་ལུགས་ལ་འཇིག་རྟེན་མཐུན་འཇུག་སོགས་གསུམ་དུ་ཕྱེ་ནས་གནས་སྐབས་དང་པོ་ལ་ཕྱི་རོལ་གྱི་དོན་དང་། གཉིས་པ་ལ་སྣང་བ་སེམས་སུ་ཁས་ལེན་མི་དགོས་ཏེ། འདི་གཞན་གྱིས་སྣང་བ་སེམས་སུ་ཁས་བླངས་ནས་སངས་རྒྱས་ལ་རང་རྒྱུད་ཀྱིས་བསྡུས་པའི་སྐུ་དང་ཡེ་ཤེས་མེད་པར་འདོད་པ་འགོག་པའི་སྐབས་ཡིན་པའི་ཕྱིར་རོ། །
སྤྱི་རྣམ་དུ་སློབ་དཔོན་ཟླ་བས་ལམ་གཅིག་ལ་འབྲས་བུ་གསུམ་བཞེད་པའི་དོན། དེ་ནི་རིང་དུ་སོང་བར་བློ་ཡང་ལྷག་པར་འགྱུར་ཞེས་པའི་འགྲེལ་པར། རྒྱུ་མེད་པ་ཡི་མེ་བཞིན་དུ། །
གནས་མེད་ལེན་མེད་མྱ་ངན་འདའ། །
ཞེས་རིན་ཆེན་ཕྲེང་བའི་ལུང་དྲངས་པས་དངོས་བསྟན་ལ་མཐར་ཐུག་ཐེག་པ་གསུམ་དུ་བསྟན་ཏེ། ཉན་རང་གི་ལྷག་མེད་མྱང་འདས་ཐོབ་ནས་སྐྱེ་བ་ལེན་པ་མེད་པར་བསྟན་པའི་ཕྱིར། འདི་ཉིད་དགོངས་པ་ཅན་དུ་བསྒྲུབ་པ་ནི་ཟླ་བ་ཉིད་ཀྱིས་འབྲས་བུའི་སྐབས་སུ་མཐར་ཐུག་ཐེག་པ་གཅིག་ཏུ་གསུངས་པ་དེ་ཉིད་ཀྱིས་གྲུབ་པས་ཐེག་ཆེན་གྱི་གྲུབ་མཐའ་གཅིག་པུ་ལ་བརྟེན་ནས་མཐར་ཐུག་ཐེག་པ་གསུམ་ཐོབ་པ་ཟླ་བ་ཉིད་ཀྱིས་དགོངས་པ་ཅན་དུ་བསྒྲུབ་ཞེས་པའི་དོན་ཡིན་གྱི། ཟླ་བའི་མཐར་ཐུག་གི་དགོངས་པ་རྗེ་བཙུན་གོང་མས་དགོངས་པ་ཅན་དུ་བསྒྲུབ་མི་སྲིད་དོ། །
གཞུང་ཚད་བརྩི་བའི་སྐབས་སུ་རྩ་བ་གཉིས་པའི་ཚིགས་སུ་བཅད་པ་ནི་དབུས་མཐར། ཉོན་མོངས་ཅན་མིན་ཉོན་མོངས་མིན། །
དེ་ནི་དག་དང་མ་དག་མིན། །
ཞེས་པ་ལྟ་བུའོ། །
གསུམ་པ་ནི་དེ་ཉིད་དུ། ཁྱབ་དང་ཉི་ཚེ་ལྷག་པ་དང་། །

མཉམ་དང་ལེན་དང་སྤོང་བ་ནི། །
གཉིས་ཀྱིས་སྒྲིབ་པར་བསྟན་པ་ཡིན། །
ཞེས་པ་ལྟ་བུའོ། །
བཞི་པ་ནི་ཤིན་ཏུ་མང་ངོ་། །
ལྔ་པ་ནི་མདོ་སྡེ་རྒྱན་དུ། བསླབ་གསུམ་དབང་དུ་མཛད་ནས་ནི། །
རྒྱལ་བས་ཕ་རོལ་ཕྱིན་པ་དྲུག །ཡང་དག་བཤད་དེ་དང་པོ་གསུམ། །
ཐ་མ་གཉིས་ཀྱི་རྣམ་པ་གཉིས། །
གཅིག་ནི་གསུམ་ཆར་ལ་ཡང་གཏོགས། །
ཞེས་གསུངས་པ་ལྟ་བུའོ། །
རྐང་པ་དྲུག་པའི་ཚིགས་སུ་བཅད་པ་ནི། དེ་ཉིད་དུ། ཆོས་སྦྱིན་ཚུལ་ཁྲིམས་དག་པ་དང་། །
ཞེས་པ་ནས། ཕ་རོལ་ཕྱིན་པའི་གཙོ་བོར་འདོད། །
ཅེས་པའི་བར་ཚིག་རྐང་དྲུག་གསུངས་པ་ལྟ་བུའོ། །
རབ་གནས་དོན་གསལ་དུ། རྒྱས་གདབ་ཀྱི་སྐབས་སུ་རྒྱུད་སྡེའི་ཁྱད་པར་ཕྱེ་བས་རྟེན་བསྐྱེད་ཀྱི་སྐབས་སུ་རྒྱུད་སྡེའི་ཁྱད་པར་ཕྱེ་བ་དངོས་སུ་གསུངས་མི་དགོས་ཏེ། རྒྱས་གདབ་ཀྱི་སྐབས་སུ་བླ་མེད་སྤྱི་ཙམ་ལ་རྒྱས་གདབ་དེ་ཉིད་ཀྱིས་ཆོག་པས་རྒྱུད་སྡེ་འོག་མ་ལས་ཁྱད་པར་དུ་ཕྱེ་དགོས་ཤིང་། རྟེན་བསྐྱེད་ཀྱི་སྐབས་སུ་དཀྱིལ་འཁོར་གང་ཡིན་དེའི་རིགས་ལྔ་བསྐྱེད་པ་གཞིར་བཞག་ནས་ཁྱད་པར་དངོས་སུ་མ་གསུངས་པའི་ཕྱིར་རོ། །
དེས་ན་རྗེ་བླ་མའི་བཞེད་པས་རྟེན་བསྐྱེད་ཀྱི་སྐབས་སུ་དཀྱིལ་འཁོར་སོ་སོའི་རིགས་ལྔ་བསྐྱེད་པར་བཞེད་ཅིང་ཁ་བལྟ་ཕྱོགས་ལ་རྟེན་སྤྱན་དྲང་དུ་བཏུབ་ཅིང་། གནས་ཁང་གི་སྟབས་བདེ་ན་རྟེན་ཁ་བྱང་ནས་ལྷོར་བསྟན་པ་དང་། སློབ་དཔོན་ལྷོ་ནས་བྱང་དུ་བསྟན་པ་ཡང་བཞེད་དོ། །
འོན་ཀྱང་རྣལ་འབྱོར་ཆེན་པོའི་སྐབས་སུ་ཡང་ཡོ་ག་ལྟར་རིགས་ལྔ་བསྐྱེད་པ་ལ་ཡང་འགལ་བ་མེད་པ་སྔར་བྱས་པ་ལྟར་རོ། །
སྦྱིན་སྲེག་གི་ཚེ་སློབ་དཔོན་དང་། དཀྱིལ་འཁོར་གཉིས་ཀ་ཁ་ཤར་དུ་བལྟས་ནས་ལྟག་པའི་ཕྱོགས་ནས་བསྲེག་རྫས་བསྐྱུར་བ་དང་། བདག་འཇུག་གི་ཚེ་ཡང་དེ་ལྟར་བྱེད་པ་ངོར་པའི་ཕྱག་ལེན་ཡིན་ཟེར་བའི་གང་ཟག་དེ་འདྲ་ཡང་ས་ཕྱོགས་དེ་འདྲ་ན་ཡོད་པ་རེད་བླུན་པོའི་ལོག་རྟོག་ལ་མཐའ་མེད། གནད་ཀྱི་དོན་ནི་སྦྱིན་སྲེག་གི་ཚེ་སྒྲུབ་པ་པོའི་ཁ་བལྟ་ཕྱོགས་གཙོ་བོ་ཡིན་པས་ཞི་བའི་སྦྱིན་སྲེག་བྱེད་པའི་ཚེ་སྒྲུབ་པ་པོ་ཁ་ཤར་དུ་བལྟས། དཀྱིལ་འཁོར་ཞལ་ནུབ་དུ་བསྟན། སྒྲུབ་མཆོད་ཀྱི་ཚེ་མདུན་བསྐྱེད་གཙོ་བོ་ཡིན་པས་དཀྱིལ་འཁོར་ཞལ་ཤར་དུ་བསྟན། སྒྲུབ་པ་པོ་ཁ་ནུབ་ཏུ་བསྟན་པ་འདི་ནི་རྗེ་བཙུན་གོང་མའི་ཡིག་ཆའི་དངོས་བསྟན་རྗེ་བླ་མ་རྣམས་ཀྱི་ཕྱག་ལེན་མ་འཁྲུལ་བ་ཡིན་ནོ། །
ད་ལན་ཡི་གེའི་རྟེན་མཚོན་པར་བདུད་རྩི་རིལ་བུ་གཅིག་ལ་རྟགས་འབྱར་བ་ཡོད། ཡིག་རྟེན་དྲག་པ་གཅིག་རྗེས་སུ་བསྐུར་བ་བགྱིད། དྲིས་ལན་པད་དཀར་ཕྲེང་བ་འདི། །
བློ་གྲོས་སྤྱི་བོའི་རྒྱན་དུ་མཛོད། །
མཐོང་བ་ཙམ་གྱིས་དགའ་བའི་སེམས། །
འཛུམ་མདངས་བཞིན་རས་གསལ་བར་མཛོད། །
ཡོས་ལོ་ཧོར་ཟླ་བཞི་པའི་ཚེ་བཅུ་བཞི་ལ་ཐུབ་བསྟན་རྣམ་པར་རྒྱལ་བའི་དགོན་པ་ནས་དགེ། ༄༅། །
བཀའ་བཅུ་པ་རིན་ཆེན་བྱང་ཆུབ་ཀྱི་དྲིས་ལན་ཟླ་ཟེར་བྱ་བ་ལགས་སོ།།  འགྲོ་བ་ཀུན་ལ་ཁྱབ་པའི་ཐུགས་རྗེ་དང་། །
བདེ་ཆེན་དགའ་བཞིའི་ཏིང་འཛིན་ཟུང་འཇུག་ལས། །
ཕྲིན་ལས་བཟང་པོའི་དཔལ་འབྱོར་ལྷམ་མེ་བ། །
རྗེ་བཙུན་བླ་མའི་ཞབས་པད་སྤྱི་བོས་མཆོད། །
དལ་འབྱོར་རིན་ཆེན་སྐྱོན་མེད་རྙེད་དུས་འདིར། །
བླ་མེད་བྱང་ཆུབ་སྒྲུབ་པའི་གོ་བགོས་ནས། །
མན་ངག་བཅུད་འཐུང་རྩེ་གཅིག་སྒྲུབ་ལ་བརྩོན། །
རྟོགས་པའི་ལུས་རྒྱས་དེ་ཡིས་དྲིས་པའི་ལན། །
མང་ཐོས་དོན་ལ་ངེས་པའི་བློ་ལྡན་ཡང་། །
རློམ་པའི་དགྲ་ཡིས་བརྫི་བར་མ་ནུས་པ། །

ཤཱཀྱའི་དགེ་སློང་བསོད་ནམས་སེང་གེ་ཡིས། །
དཔལ་ལྡན་བདེ་ཆེན་གནས་ནས་འདི་སྐད་འབྲི། །
དྲི་བ་དང་པོ་མ་གྷ་དྷ་རྡོ་རྗེ་གདན་དུ་ཐུབ་པའི་དབང་པོས་མཛད་པ་བཅུ་གཉིས་ཀྱི་ཚུལ་བསྟན་པ་རྣམས་དྲང་ངེས་སོ་སོར་འབྱེད་ལགས་སམ། སྒྲ་ཇི་བཞིན་ཞལ་གྱིས་བཞེས། གཞན་དོན་གཟུགས་སྐུ་རྣམ་གཉིས་སངས་རྒྱས་མིན་པར་བཞེད་པ་རྣམས་འཐད་དམ། མི་འཐད། དང་པོ་ལྟར་ན་དག་སའི་འཕགས་པས་སངས་རྒྱས་དངོས་སུ་མ་མཐོང་བར་འགྱུར། དེས་ན་སངས་རྒྱས་ཀྱི་གསུང་ཐོས་པའི་གདུལ་བྱ་མེད་པར་འགྱུར། གཉིས་པ་ལྟར་ན། གང་དག་ང་ལ་གཟུགས་སུ་མཐོང་། །
ཞེས་སོགས་ཀྱི་ལུང་དོན་གསལ་བར་ཞུ་ཞེས་པའི་ལན་ནི། བྱེ་བྲག་ཏུ་སྨྲ་བས་རྒྱལ་བུ་དོན་གྲུབ་བསྐལ་པ་གྲངས་མེད་གསུམ་དུ་ཚོགས་བསགས་པའི་བྱང་སེམས་ཚོགས་ལམ་པ་དེས་བྱང་ཆུབ་ཀྱི་ཤིང་དྲུང་དུ་མཚན་གང་གཅིག་ལ་སྲོད་ནས་བཟུང་སྟེ། མི་སློབ་ལམ་གྱི་བར་གྱི་རྟོགས་པ་བསྐྱེད་པར་རང་རྒྱུད་པར་འདོད་པ་དང་། ཡོ་ག་བ་ཤཱཀྱ་བཤེས་གཉེན་གྱིས་ནེ་རན་ཛ་རཱའི་འགྲམ་དུ་དཀའ་བ་སྤྱོད་པའི་དུས་སུ་བྱང་ཆུབ་གསར་དུ་ཐོབ་པ་རང་རྒྱུད་པར་འདོད་པ་གཉིས་མ་གཏོགས་ཐེག་པ་ཆེན་པོ་བ་ཐམས་ཅད་སྟོན་པ་འདི་བསྐལ་པ་དཔག་ཏུ་མེད་པའི་གོང་རོལ་དུ་སངས་རྒྱས་ནས་ཞིང་འདིར་གདུལ་བྱའི་དོན་དུ་མཛད་པ་བཅུ་གཉིས་ཀྱི་ཚུལ་སྟོན་པའི་དེ་དག་དྲང་དོན་དུ་བཞེད་པར་མཐུན། གཞན་དོན་གཟུགས་སྐུ་གཉིས་པོ་གསུང་རབ་ཀྱི་དོན་ལ་འཇུག་ཚུལ། འཇིག་རྟེན་མཐུན་འཇུག་དང་། ཐ་སྙད་དཔྱོད་པའི་གནས་སྐབས་དང་། དོན་དམ་དཔྱོད་པའི་གནས་སྐབས་གསུམ་དུ་ཕྱེ་བའི་ཚེ་གནས་སྐབས་དང་པོའི་ཚེ་སངས་རྒྱས་དངོས་སུ་ཁས་ལེན་པས། གདུལ་བྱས་སངས་རྒྱས་ཀྱི་སྐུ་དངོས་སུ་མཐོང་བ་དང་། གསུང་དངོས་སུ་ཐོས་པའི་ཐ་སྙད་བྱེད། གཉིས་པའི་ཚེ་སངས་རྒྱས་དངོས་མ་ཡིན་པར་གདུལ་བྱའི་སེམས་སྣང་ཡིན་ཡང་། སྤྱིར་སངས་རྒྱས་ཡིན་པར་གྱུར་པའི་གཟུགས་སྐུ་གཉིས་མེད་པར་མི་འགྱུར་ཏེ། སངས་རྒྱས་རང་སྣང་གི་སྐུ་གསུམ་རྒྱུད་བླར་བཤད་པའི་ཕྱིར་རོ། །
གསུམ་པའི་ཚེ་སངས་རྒྱས་ཡིན་མིན་གྱི་སྤྲོས་པ་དང་བྲལ་བས་མཐའ་གང་དུ་ཡང་བརྗོད་པར་མི་ནུས་སོ་དེས་ན། གང་དག་ང་ལ་གཟུགས་སུ་མཐོང་། །
ཞེས་སོགས་ཀྱང་གནས་སྐབས་ཕྱི་མ་གཉིས་ལ་དགོངས་ཏེ། སངས་རྒྱས་རང་སྣང་གི་གཟུགས་སྐུ་གཉིས་དང་། སངས་རྒྱས་རང་སྣང་གི་དོན་དམ་སྤྲོས་བྲལ་གདུལ་བྱ་ལ་མི་སྣང་བའི་ཕྱིར་རོ། །
དྲི་བ་གཉིས་པ་ཚུལ་མཐོང་ལ་སྣང་བའི་འཁོར་བ་འདི་ཀུན་རྫོབ་ཙམ་དུ་ཡོད་པ་འཐད་དམ་མེད་པ་འཐད། དང་པོ་ལྟར་ན་ཕྱིའི་རྒྱ་མཚོ་བདུད་རྩིར་འགྱུར་ཏེ་ལྷ་ལ་དེ་ལྟར་སྣང་བའི་ཕྱིར་དང་། རྣག་ཁྲག་ཏུ་འགྱུར་ཏེ། ཡི་དྭགས་ལ་དེ་ལྟར་སྣང་བས་སོ། །
ཕྱི་མ་ལྟར་ན་སྤང་གཉེན་གཉིས་འཁོར་འདས་གཉིས་ཇི་ལྟར་འཇོག་ལགས་ཞེས་པའི་ལན་ནི་ཚུར་མཐོང་ལ་སྣང་བའི་འཁོར་བ་འདི་ཀུན་རྫོབ་ཙམ་དུ་ཡོད་དེ། ཐ་སྙད་བདེན་པ་ཐབས་སུ་གྱུར་པ་མེད་ན། དོན་དམ་བདེན་པ་ཐབས་བྱུང་དུ་གྱུར་པའང་མེད་པར་ཐལ་བའི་ཕྱིར་རོ། །
དེ་ལྟར་ནའང་ཕྱིའི་རྒྱ་མཚོ་བདུད་རྩི་དང་རྣག་ཁྲག་ཏུ་འགྱུར་བའི་སྐྱོན་མེད་དེ། ཕྱིའི་རྒྱ་མཚོ་ཞེས་པ་ཁས་བླངས་པ་ཙམ་གྱིས་མིའི་ཐ་སྙད་ཀྱི་དབང་དུ་བྱས་པ་ཡིན་ལ། མིའི་བློ་ངོར་ནི་བདུད་རྩི་དང་རྣག་ཁྲག་གཉིས་ཀུན་རྫོབ་ཙམ་དུ་ཡང་མེད་པའི་ཕྱིར་དང་། ལྷ་དང་ཡི་དྭགས་ལ་བདུད་རྩི་དང་རྣག་ཁྲག་ཏུ་སྣང་བའི་ཚེ་དེ་ཀུན་རྫོབ་ཙམ་དུ་ཡོད་ཀྱི་དེ་ལས་གཞན་ཀུན་རྫོབ་ཙམ་དུ་ཡང་མེད་པའི་ཕྱིར་དེས་ན་སློབ་དཔོན་ཟླ་བས། ཆུ་འབབ་ཀླུང་ལ་ཡི་དྭགས་རྣག་བློ་ཡང་། །

ཞེས་མིའི་ཐ་སྙད་བཞིར་བཞག་ནས། ཡི་དྭགས་ལ་སྣང་ཚུལ་བརྩི་བའི་གནད་ཀྱང་འདི་ཉིད་ཡིན་ནོ། །
དྲི་བ་གསུམ་པ་རྗེ་བཙུན་ས་སྐྱ་པ་ཡབ་སྲས་ལམ་འབྲས་ཀྱི་སྐབས་སུ་སྣང་བ་སེམས་སུ་བཞེད་པར་འདུག་པ་གདུལ་བྱ་རང་ལ་ཤར་བའི་སངས་རྒྱས་དེ་དང་རང་སེམས་གཉིས་ཁྱད་པར་མེད་པ་གཅིག་ཡིན་ནམ་མིན། དང་པོ་ལྟར་ན་རང་སེམས་སངས་རྒྱས་དུ་འགྱུར། ཕྱི་མ་ལྟར་ན་སྣང་བ་ཐམས་ཅད་སེམས་ཡིན་པ་དང་འགལ་ཞེས་པའི་ལན་ནི་སྔར་བཤད་པ་ལྟར་གནས་སྐབས་གསུམ་དུ་ཕྱེ་བའི་དང་པོ་ལ་སྣང་བ་ཕྱི་རོལ་གྱི་དོན་དུ་ཁས་ལེན་གྱི། རང་སེམས་སུ་ཁས་མི་ལེན་པས་རང་སེམས་སངས་རྒྱས་སུ་ཐལ་བའི་སྐྱོན་མི་གནས། གནས་སྐབས་བར་པ་ལ་སྣང་བ་སེམས་སུ་ཁས་ལེན་ཀྱང་། གདུལ་བྱའི་རང་སྣང་ལ་ཤར་བ་སངས་རྒྱས་སུ་ཁས་མི་ལེན་པས་སྔར་གྱི་སྐྱོན་མི་གནས་ལ། གནས་སྐབས་གསུམ་པ་ལ་ནི་སྤྲོས་པ་དང་བྲལ་ལོ། །
འདི་ཡང་ས་སྐྱ་པཎྜི་ཏས། འཇུག་ཚུལ་ཡང་ནི་རྣམ་པ་གསུམ། །
ཐུབ་པས་འཇིག་རྟེན་མཐུན་འཇུག་ལ། །
དགོངས་ནས་ཕྱི་རོལ་དོན་དུ་གསུངས། །
ཐ་སྙད་དཔྱོད་པའི་རིགས་པ་ལ། །
དགོངས་ནས་སྣང་བ་སེམས་སུ་གསུངས། །
དམ་པའི་དོན་ལ་དགོངས་ནས་ནི། །
ཆོས་ཀུན་སྤྲོས་པ་བྲལ་ཞེས་གསུངས། །
ཞེས་གསུངས་པ་གནས་ལུགས་ཀྱི་དོན་ལ་འཇུག་པ་དང་། གསུང་རབ་ཀྱི་དྲང་ངེས་འབྱེད་པའི་སྒྲོན་མེ་ཡིན་པ་ལས་རྟོགས་སོ། །
དྲི་བ་བཞི་པ་ཡོད་ན་ཀྱཻ་རྡོར་ཡིན་པས་ཁྱབ་གསུངས་པ། སངས་རྒྱས་དང་། སེམས་ཅན་གང་གི་ངོར་ཡིན། དང་པོ་ལྟར་ན་མ་དག་པའི་སེམས་ཅན་སངས་རྒྱས་ཀྱིས་མ་གཟིགས་པར་འགྱུར་རོ། །
ཕྱི་མ་ལྟར་ན་སེམས་ཅན་གྱིས་ཤེས་བྱ་ཐམས་ཅད་དག་པར་མཐོང་བར་འགྱུར་ལ་ཞེས་པའི་ལན་ནི་བསྐྱེད་རིམ་གྱི་སྦྱང་གཞི་སྦྱོང་བྱེད་སྦྱར་བའི་ཚེ་ཡོད་ན་ཀྱཻ་རྡོར་ཡིན་པས་ཁྱབ་པ་ཁས་ལེན་དགོས་ཀྱང་། སྤྱིར་བདེན་པ་གཉིས་ཀྱི་ཐ་སྙད་སོ་སོར་ཕྱེ་ནས་འཆད་པའི་ཚེ་དེ་ཁས་ལེན་པ་ཅུང་མི་བདེ་སྟེ། ཆོས་དབྱིངས་བསྟོད་པ་ལས། ཇི་ལྟར་སོས་ཀའི་དུས་སུ་ཆུ། །
དྲོའོ་ཞེས་ནི་བརྗོད་པར་བྱེད། །
དེ་ཉིད་གྲང་བའི་དུས་སུ་ནི། །
གྲང་ངོ་ཞེས་ནི་བརྗོད་པར་བྱེད། །
དེ་བཞིན་ཉོན་མོངས་དང་བཅས་ན། །
སེམས་ཅན་ཞེས་ནི་བརྗོད་པར་བྱེད། །
དེ་ཉིད་ཉོན་མོངས་བྲལ་བ་ན། །
སངས་རྒྱས་ཞེས་ནི་བརྗོད་པར་བྱེད། །
ཞེས་གསུངས་པས། སེམས་ཅན་དང་སངས་རྒྱས་སོ་སོར་ཕྱེ་ནས་འཆད་དགོས་པའི་ཕྱིར་རོ། །
དེ་ལྟར་ན་ཡང་སངས་རྒྱས་ཀྱི་ངོར་ནི་ཡོན་ན་ཀྱཻ་རྡོར་ཡིན་པས་ཁྱབ་སྟེ། ཤེས་བྱ་ཐམས་ཅད་རང་སྣང་གི་ཡེ་ཤེས་བརྙེས་པའི་ཕྱིར་རོ། །
དེ་ལ་སངས་རྒྱས་ཀྱིས་མ་དག་པའི་སེམས་ཅན་མ་གཟིགས་པར་འགྱུར་རོ་ཞེས་པ་ནི་མ་དག་པའི་སེམས་ཅན་མ་དག་པར་མ་གཟིགས་པར་འགྱུར་རོ་ཞེས་པའི་དོན་ཡིན་ན་འདོད་ཐོག་ཡིན་ཞིང་། མ་དག་པའི་སེམས་ཅན་དག་པར་གཟིགས་པས་མ་དག་པའི་སེམས་ཅན་མ་གཟིགས་པར་འགྱུར་རོ་ཞེས་པ་ཡིན་ན། རོ་མི་ཞིམ་པ་རོ་མཆོག་ཏུ་སྣང་བས་རོ་མི་ཞིམ་པ་མ་གཟིགས་པར་འགྱུར་བ་དང་རྣམ་པ་ཀུན་ཏུ་མཚུངས་སོ། །
དྲི་བ་ལྔ་པ་ཀྱཻ་རྡོར་པའི་ལུགས་ཀྱི་དབང་བཞི་ཐ་དད་ཀྱི་སྦྱང་གཞི་ཇི་ལྟར་ལགས། ཁ་ཅིག་སྔགས་སྡོམ་རྒྱུད་ལྡན་གྱི་སྐྱེས་བུའི་གཟུགས་ཕུང་བུམ་དབང་གི་སྦྱང་གཞིར་འདོད་ཀྱིན་འདུག་པ་དེའི་གཟུགས་སྐུ་ཀྱཻ་རྡོར་དུ་འགྱུར་ཡང་སྐྱེས་བུའི་ལུས་བོར་མ་ཐག་སྦྱང་གཞི་དོར་བར་འགྱུར་ཏེ། དེ་ཉིད་ཀྱི་གཟུགས་ཕུང་སྦྱང་གཞི་ཡིན་པས་སོ་ཞེས་པའི་ལན་ནི་དབང་བཞི་ཐ་དད་ཀྱི་སྦྱང་གཞི། ལུས་རྩ་དང་། རྩ་ཡི་གེ་དང་། ཁམས་བདུད་རྩི་དང་། སྙིང་པོ་ཡེ་ཤེས་རླུང་རྣམས་ཡིན་ཏེ། རྩ་རྒྱུད་བརྟག་གཉིས་ཀྱི་ལེའུ་དང་པོར། ལུས་རྩ་ལ་སོགས་པ་བཞིའི་ས་མཚམས་སོ་སོར་བཅད་པའི་གཞུང་ཚོམ་བུ་བཞི་གསུངས་པ་དབང་བཞི་ཐ་དད་ཀྱི་སྦྱང་གཞི་ཉིད་ལ་དགོངས་པའི་ཕྱིར་དང་། རྡོ་རྗེ་གུར་ལས། སངས་རྒྱས་སངས་རྒྱས་སྲས་པོ་དང་། །

ཡན་ལག་ཀུན་དང་བུ་ག་ཀུན། །
རྩ་ཡི་དྲྭ་བ་སྐུད་པར་བཅས། །
ལུས་ནི་ཡོད་མིན་ལྟར་གཟིགས་ཤིང་། །
སྐད་ཅིག་ཀྱེ་རྡོར་གཟུགས་འཛིན་ཞིང་། །
ཞེས་གསུངས་པའི་དོན་མན་ངག་གི་མིག་གིས་བལྟས་ན་གསལ་ལོ། །
སྔགས་སྡོམ་རྒྱུད་ལྡན་གྱི་གཟུགས་ཕུང་། བུམ་དབང་གི་སྦྱང་གཞིར་འདོད་པའི་ཚེ་གཟུགས་ཕུང་ཀྱེ་རྡོར་དུ་འགྱུར་བ་ལ་འགལ་བ་ཅུང་ཟད་ཀྱང་མེད་དེ། སྦྱང་གཞི་དང་སྦྱོང་བྱེད་སྦྱར་བའི་དོན་དེ་གཉིས་དབྱེར་མེད་ལ་འཇོག་དགོས་པའི་ཕྱིར། འདིའི་དོན་རྒྱུད་དང་མཁས་གྲུབ་ཀྱི་གཞུང་དང་། བླ་མ་གོང་མའི་མན་ངག་ཕྱོགས་གཅིག་ཏུ་བསྡེབས་པའི་ཡིག་ཆ་ཁོ་བོས་ལོགས་ན་བྱས་ཡོད་དོ། །
སྤྱིར་སྦྱང་གཞི་དེ་ཉིད་སྦྱོང་བྱེད་ལྷའི་ངོ་བོ་ཉིད་དུ་དངོས་སུ་འགྱུར་བ་ནི་ཚེ་གཅིག་ལུས་གཅིག་ལ་ཕྱག་ཆེན་མཆོག་གི་དངོས་གྲུབ་ཐོབ་པའི་དབང་དུ་བྱས་པ་ཡིན་པས་སྐྱེས་བུའི་ལུས་དོར་མ་ཐག་སྦྱང་གཞི་དོར་བ་ལ་སྐྱོན་མེད་དེ། ཚེ་འདི་ཉིད་ལ་འབྲས་བུ་མ་ཐོབ་ན་ལུས་དོར་བ་ལས་འོས་མེད་པའི་ཕྱིར། དྲི་བ་དྲུག་པ་བཀའ་རྫོགས་ཆེན་པའི་ལུགས་ཀྱི་ཆོས་དབྱིངས་མངོན་སུམ་དུ་སྣང་བ་རྣམས་འཐད་དམ་མི་འཐད་ལགས་ཞེས་པའི་ལན་ནི་ཆོས་ཉིད་མངོན་སུམ་གྱི་སྣང་བ་འཕགས་པ་ལ་དགོངས་ན་ནི་ཡེ་ཤེས་སུ་བྱེད་དགོས་མཆི། ཚུར་མཐོང་ལ་ཡིན་ན་ནི་ངེད་དེ་འདྲ་ཁས་མི་ལེན་པས་རྫོགས་ཆེན་པ་ཉིད་ལ་སྨྲ་རྒྱུ་ཡོད་ལས་ཆེ། སྙིང་པོར་དྲིལ་བ་མཐར་ཐུག་ལྟ་བའི་སྐྱེལ་སོ་འཁྲུལ་མེད་འཁྱེར་བདེ་གཅིག་ཞུ་ལགས་ཞེས་པའི་ལན་ནི། གསང་བ་འདུས་པའི་ལེའུ་གཉིས་པར་གསུངས་པའི་རྣམ་སྣང་གི་བྱང་ཆུབ་ཀྱི་སེམས་ཐོས་བསམ་གྱིས་གཏན་ལ་ཕབ་ཚུལ་འཕགས་མཆོག་ཀླུ་སྒྲུབ་ཀྱིས། སངས་རྒྱས་རྣམས་ཀྱི་བྱང་ཆུབ་སེམས། །
བདག་དང་ཕུང་སོགས་རྣམ་རིག་གི །རྟོག་པ་རྣམས་ཀྱིས་མ་བསྒྲིབས་པ། །
རྟག་ཏུ་སྟོང་ཉིད་མཚན་ཉིད་ཅན། །
ཞེས་གསུངས་པ་ལྟར་ཕྱི་རོལ་པས་འདོད་པའི་གང་ཟག་གི་བདག་ཉན་ཐོས་སྡེ་གཉིས་ཀྱི་འདོད་པའི་གཟུང་འཛིན་རྫས་གཞན་དང་། སེམས་ཙམ་པས་འདོད་པའི་གཉིས་མེད་ཀྱི་རྣམ་ཤེས་རྣམས་དབུ་མའི་གཞུང་ལས་བཤད་པའི་རིགས་པས་བཙལ་བའི་ཚེ། བདེན་པར་གྲུབ་པ་ཅུང་ཟད་ཀྱང་མི་རྙེད། དགག་བྱ་བདེན་པ་མེད་པས་དེ་བཀག་པའི་བདེན་མེད་ཉིད་ཀྱང་མི་རྙེད། དེ་མེད་པས་གཉིས་ཀ་དང་གཉིས་ཀ་མ་ཡིན་པ་ཉིད་ཀྱང་མི་རྙེད་པས་མཐའ་བཞིའི་སྤྲོས་པ་གང་དུ་ཡང་འཛིན་རྒྱུ་མེད། དེ་ལས་གཞན་ཞིག་ཀྱང་འཛིན་རྒྱུ་མེད་པས་འཛིན་མེད་ཀྱི་ངང་ལ་གསལ་བའི་ངར་དང་མ་བྲལ་བར་འབོལ་ལེ། ཤིག་གེ སིང་ངེ་། ཧད་དེ་བར་བཞག བྱིང་རྒོད་བྱུང་ན་སེལ་ཚུལ་མན་ངག་བཞིན་བྱེད་པ་འདི་ནི་ཕ་རོལ་ཏུ་ཕྱིན་པའི་ལུགས་ཀྱི་མཐར་ཐུག་གི་སྐྱེལ་སོ་ཡིན་ཏེ། མགོན་པོ་འཇམ་པའི་དབྱངས་ཀྱིས་ས་སྐྱ་པ་ཆེན་པོ་ལ་གནང་བའི་མན་ངག་ལས། འཛིན་པ་བྱུང་ན་ལྟ་བ་མིན། །
ཞེས་གསུངས་པའི་དོན་ཏོ། །
རྡོ་རྗེ་ཐེག་པའི་སྒོམ་ཚུལ་དེ་ཙམ་གྱིས་རིགས་པའི་དཔྱད་པ་མ་བྱུང་ཀྱང་། ནམ་མཁའ་དང་རང་སེམས་དང་གནས་ལུགས་བསྲེ་བའི་ངང་ལ་མཉམ་པར་བཞག་པས་ནམ་ཞིག་ན་ཡེ་ཤེས་ཁྱད་པར་ཅན་སྐྱེ་སྟེ། དབང་གོང་མ་གསུམ་གྱི་ལྟ་བ་སྐྱོང་བ་ཡིན་པའི་ཕྱིར་རོ། །
རྩེ་གཅིག་སྒྲུབ་ལ་བརྩོན་པའི་དཔྱོད་ལྡན་གྱིས། །
ཚུལ་བཞིན་དྲིས་པའི་དྲིས་ལན་ཟླ་ཟེར་འདིས། །
ངེས་དོན་ཀུནྡའི་ཕྲེང་བ་རྒྱས་གྱུར་ནས། །
དོན་གཉེར་ཙ་ཀོར་ཚོགས་རྣམས་རྒྱས་གྱུར་ཅིག།  །།  ༄༅། །
ལྡན་མ་ཚེ་རྒྱལ་སྐྱབས་ཀྱི་དྲིས་ལན།།  ཐུགས་རྗེས་འགྲོ་ཀུན་རྗེས་འཛིན་པ། །

