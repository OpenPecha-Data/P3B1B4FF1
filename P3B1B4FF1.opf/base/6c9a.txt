༼ན༽༄༅། །
གུར་རིགས་བསྡུས་པའི་སྒྲུབ་ཐབས་དངོས་གྲུབ་རྒྱ་མཚོ་བཞུགས་སོ།། 
ཨོཾ་སྭསྟི། བཤད་པའི་རྒྱུད་རྡོ་རྗེ་གུར་ནས་གསུངས་པའི་མཁའ་འགྲོ་ལྔ་རིགས་བསྡུས་པའི་སྒྲུབ་པའི་ཐབས་དངོས་གྲུབ་རྒྱ་མཚོ་ཞེས་བྱ་བ། བླ་མ་དང་རྡོ་རྗེ་མཁའ་འགྲོ་ལ་ཕྱག་འཚལ་ལོ། །
བདེ་ཆེན་འཁོར་ལོར་རིགས་རྣམས་ཀུན་གྱི་བདག །སྙིང་དབུས་པདྨར་ནང་གི་དཀྱིལ་འཁོར་གཙོ། །
སྲིད་ཞི་ཀུན་ཁྱབ་ཟུང་འཇུག་ཆོས་ཀྱི་སྐུ།
 །རྗེ་བཙུན་བླ་མས་མཆོག་ཐོབ་བར་དུ་སྐྱོངས། །
གང་གི་ཡེ་ཤེས་སྒྱུ་མའི་རྣམ་རོལ་ཉིད། །
ཁྲོ་ཆགས་རིགས་ལྔའི་རྣམ་འཕྲུལ་དུ་བསྟན་ནས། །
དུག་ལྔས་གཟིར་བའི་འགྲོ་བ་འདུལ་མཛད་པ། །
འཁོར་ལོའི་དབང་ཕྱུག་མཁའ་འགྲོ་ལྔ་ལ་འདུད། །
དེ་ཡི་སྒྲུབ་ཐབས་འབུམ་ལྔའི་དོན་བསྡུས་པའི། །
བཤད་པའི་རྒྱུད་ཀྱི་རྒྱལ་པོ་ལས་གསུངས་པ། །
ཟླ་བའི་འོད་ཀྱིས་གསལ་བར་བྱས་པ་གང་། །
དང་པོའི་ལས་ཅན་དོན་དུ་བྲི་བར་བྱ།།  ༈  །།འདིར་སྐལ་བ་དང་ལྡན་པའི་གང་ཟག་མཁའ་འགྲོ་ལྔ་རིགས་བསྡུས་པའི་དཀྱིལ་འཁོར་དུ་དབང་བསྐུར་བ་ཐོབ་ཅིང་དམ་ཚིག་དང་སྡོམ་པར་ལྡན་པ་ལུང་དང་མན་ངག་ཐོབ་པས་བསྒོམ་པར་བྱ་བ་ནི། མདང་ནུབ་མོ་ཉལ་བའི་རྣལ་འབྱོར་དང་། ཐོ་རངས་ལྡང་བའི་རྣལ་འབྱོར་དང་། ཁྲུས་དང་མཆོད་གཏོར་གྱི་རྣལ་འབྱོར་སྔོན་དུ་སོང་ནས་བསྐྱེད་རྫོགས་གཉིས་གཙོ་བོར་གྱུར་པའི་ལམ་གྱི་ཡན་ལག་དང་བཅས་པ་ཡིན་ལ། འདི་ལ་གསུམ་སྟེ། ལྷའི་རྣལ་འབྱོར་གྱི་སྔོན་འགྲོ། དངོས་གཞི་ལྷའི་རྣལ་འབྱོར། རྗེས་རྫོགས་པར་བྱེད་པ་ལམ་གྱི་ཡན་ལག་གོ །དང་པོ་ལ་གསུམ་སྟེ། བསོད་ནམས་ཀྱི་ཚོགས་བསག་པ། ཡེ་ཤེས་ཀྱི་ཚོགས་བསག་པ། སྲུང་བའི་འཁོར་ལོ་བསྒོམ་པའོ། །
དང་པོ་ནི། སྟན་བདེ་བ་ལ་རྡོ་རྗེའི་སྐྱིལ་ཀྲུང་གིས་འདུག་ལ། སྐྱབས་འགྲོ་སེམས་བསྐྱེད། རྡོ་རྗེ་སེམས་དཔའི་བསྒོམ་བཟླས་སྔོན་དུ་སོང་ནས་ཚོགས་ཞིང་སྤྱན་དྲང་བ་ནི། རང་སྐད་ཅིག་གིས་རྡོ་རྗེ་མཁའ་འགྲོར་གསལ་བའི་ཐུགས་ཀར་ཉི་མའི་དཀྱིལ་འཁོར་གྱི་སྟེང་དུ། ཧཱུྃ། ཨོཾ། ཏྲཱྃ། ཨཱྃ། ཁཾ་གི་ཡི་གེ་རྣམས་དྲི་མ་མེད་པའི་འོད་ཟེར་ལྔ་འཕྲོ་བ། དེ་ལས་འོད་ཟེར་སྣ་བུག་གཡས་པ་ནས་རླུང་ཕྱིར་རྒྱུ་བའི་དུས་སུ་ནམ་མཁར་འཕྲོས་པས་རང་བཞིན་གྱི་གནས་ནས་མཁའ་འགྲོ་ལྔའི་དཀྱིལ་འཁོར་ལ་བླ་མ་མི་བསྐྱོད་པའི་རྣམ་པས་རྡོ་རྗེ་ཅན་གྱི་དཀྱིལ་འཁོར་གྱི་གཙོ་བོའི་དབུ་བརྒྱན་པ་ལ་ཕྱོགས་བཅུའི་སངས་རྒྱས་བྱང་ཆུབ་སེམས་དཔའི་ཚོགས་བསམ་གྱིས་མི་ཁྱབ་པས་བསྐོར་བ་སྤྱན་དྲངས་པར་མོས་ཏེ། ལག་པ་གཉིས་རྡོ་རྗེ་བསྡུ་བའི་ཕྱག་རྒྱ་བཅས་ལ་ཨོཾ་བཛྲ་ས་མཱ་ཛཿ ཞེས་བརྗོད། དེ་ནས་ཕྱག་འཚལ་བ་ནི་རྡོ་རྗེ་ཐལ་མོ་སྙིང་གར་བཞག་སྟེ། ན་མོ་གུ་རུ་བྷྱཿཞེས་པས་བླ་མ་དང་། ན་མ་པཉྩ་ཌཱ་ཀི་ནཱི་མཎྜ་ལ་ས་པ་རི་ཝ་ར་བྷྱཿ ཞེས་པས་དཀྱིལ་འཁོར་ལ་ཕྱག་བྱས་ནས་མཆོད་པ་འབུལ་བ་ནི། རང་གི་སྙིང་གའི་ཧཱུྃ་ལས་ལྷ་མོ་བརྒྱད་རང་རང་གི་མཆོད་རྫས་འཛིན་པ་སྤྲོས་ཏེ། ནང་དང་། ཕྱི་དང་། གསང་བའི་མཆོད་པས་མཆོད་པར་བསམ་ཞིང་། ངག་ཏུ། གུར་རྒྱན་དུ་མཆོད་པ་ནི། རྩ་བའི་རྒྱུད་ལས་གསུངས་པའམ་རྒྱུད་འདིར་འབྱུང་བའི་རིགས་དང་རྗེས་སུ་མཐུན་པའི་མཆོད་པ་གང་རུང་བྱ་ཞེས་གསུངས་པའི་དང་པའོ།།་་་་་དཀར་མོ་རི་དྭགས་མཚན་མ་འཛིན། །
ཆོམ་རྐུན་བདུད་ལས་རྒྱལ་བའི་སྣོད། །
རོ་ལངས་མ་ནི་ཆུ་ལག་མ། །
གྷསྨ་རཱི་ནི་སྨན་འཛིན་ཅིང་། །
པུཀྐ་སཱི་ནི་རྡོ་རྗེའི་ལག །དེ་བཞིན་རི་ཁྲོད་མ་རོ་འཛིན། །

གདོལ་པ་མོ་ནི་ཅང་ཏེའུ་བརྡུང་། །
འདི་རྣམས་ཀྱིས་ནི་གཙོ་བོར་མཆོད། །
འདོད་ཆགས་ཆེན་པོའི་རྗེས་ཆགས་པས། །
གཡུང་མོས་སྐུ་ལ་འཁྱུད་པ་ཉིད། །
ཅེས་བརྗོད། དེ་ནས་རྒྱུན་བཤགས་བྱ་བ་ནི། དོན་དྲན་བཞིན་པས། ངག་ཏུ། བདག་་་་་་རིན་ཆེན་འབར་བ་ནས་གསུངས་པའི་རྒྱུན་བཤགས་དགོས་གསུངས་པ་ལྟར་བྲིས་པའོ།། གི་ཐོག་མ་མེད་དུས་ནས། །
ལོག་རྟོག་དབང་གིས་སྡིག་བགྱིས་གང་། །
ཐུགས་རྗེའི་མངའ་བདག་ཁྱེད་རྣམས་ཀྱི། །
སྤྱན་སྔར་བཤགས་བགྱི་སླན་ཆད་བསྡམ། །
རྒྱལ་་་་་་བཟང་པོ་ཡོངས་བཟུང་ལས་ཚིགས་བཅད་དང་པོའི་རྗེས་སུ། རྒྱལ་དང་དེ་ཡི་སྲས་རྣམས་དང་། །
རང་སངས་རྒྱས་དང་དགྲ་བཅོམ་དང་། །
འགྲོ་བའི་བསོད་ནམས་མ་ལུས་པ། །
དེ་དག་ཀུན་ལ་ཡི་རང་ངོ་། །
ཀུན་འདོད་དབུགས་འབྱིན་གསོལ་མཛད་པའི། །
སངས་རྒྱས་ཀུན་ལ་བདག་བསྐུལ་བས། །
བསྟན་པ་ནམ་མཁའི་མཐའ་མཉམ་པས། །
འཇིག་རྟེན་ཀུན་སྡིག་མེད་སྣང་མཛོད། །
འགྲོ་ཀུན་སངས་རྒྱས་གྱུར་གྱི་བར། །
དེ་སྲིད་མགོན་པོ་བཞུགས་ནས་ནི། །
ནམ་ཡང་མྱ་ངན་མི་འདའ་བར། །
ཐལ་མོ་སྦྱར་ནས་གསོལ་བ་འདེབས། །
ལུས་ངག་ཡིད་ཀྱིས་བསོད་ནམས་ནི། །
བགྱིས་སམ་བགྱིད་དུ་སྩལ་བ་དང་། །
རྗེས་སུ་ཡི་རང་གང་ཅི་ཡང་རུང་། །
དེས་ནི་འཇིག་རྟེན་ཀུན་མཁྱེན་ཤོག །གང་དང་གང་གིས་འདུལ་གྱུར་པ། །
ཞེས་སོགས་གསུངས་སོ། དང་དེ་ཡི་སྲས་རྣམས་དང་། །
འགྲོ་བའི་བསོད་ནམས་མ་ལུས་པ། །
དེ་ལ་ཡང་དག་ཡི་རང་ཞིང་། །
བྱང་ཆུབ་དམ་པར་བསྔོ་བར་བགྱི། །
གང་དང་གང་གིས་འདུལ་འགྱུར་བ། །
དེ་དང་དེ་ཡི་སྐུར་སྟོན་པ། །
སྣ་ཚོགས་གཟུགས་ནོར་ཇི་ལྟ་བུའི། །
རྫོགས་སངས་རྒྱས་ལ་སྐྱབས་སུ་མཆི། །
ཀུན་རྟོག་མ་ལུས་དག་གྱུར་པ། །
རང་རིག་ཡང་དག་ཡེ་ཤེས་བསྐྱེད། །
ལྷན་ཅིག་སྐྱེད་དགའི་ངོ་བོ་ཉིད། །
དམ་པའི་ཆོས་ལའང་སྐྱབས་སུ་མཆི། །
གོ་རིམ་ཇི་བཞིན་དབང་བསྐུར་ཐོབ། །
མ་ལོག་ལམ་ལ་ངེས་གནས་དང་། །
སྲས་མཆོག་འཁོར་འདུས་ཚོགས་མཆོག་ལ། །
རྟག་ཏུ་བདག་ནི་སྐྱབས་སུ་མཆི། །
ཡང་དག་ཡེ་ཤེས་མེ་བོ་ཆེས། །
གཏི་མུག་མུན་པ་བསལ་བ་དང་། །
སྒྲིབ་པ་མ་ལུས་སྦྱང་བའི་ཕྱིར། །
བྱང་ཆུབ་མཆོག་ཏུ་སེམས་བསྐྱེད་དོ། །
རྒྱལ་སྲས་དཔའ་བོ་རྣམས་ཀྱི་ལམ། །
སྤྱོད་པ་དཔག་ཡས་གང་ཡིན་དང་། །
མ་བཅོས་ཇི་བཞིན་གནས་ལམ་ལ། །
ད་ནི་ཡང་དག་གནས་པར་བགྱི། །
ཞེས་ལན་གསུམ་བརྗོད། མཆོད་གཏོར་གྱི་རྣལ་འབྱོར་སྔོན་དུ་མ་སོང་ན། སྐབས་འདིར་རིགས་ལྔའི་སྡོམ་པ་གཟུང་བའང་ལན་གསུམ་བྱའོ། །
དེ་ནས་ཚད་མེད་པ་བཞི་བསྒོམ་པ་ནི། སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དང་ལྡན་པར་གྱུར་ཅིག སྡུག་བསྔལ་དང་སྡུག་བསྔལ་གྱི་རྒྱུ་དང་བྲལ་བར་གྱུར་ཅིག སྡུག་བསྔལ་མེད་པའི་བདེ་བ་དང་དུས་རྟག་ཏུ་མི་འབྲལ་བར་གྱུར་ཅིག ཉེ་རིང་ཆགས་སྡང་ཐམས་ཅད་དང་བྲལ་བའི་བཏང་སྙོམས་ལ་གནས་པར་གྱུར་ཅིག ཅེས་བརྗོད་དོ། །
གཉིས་པ་ནི། ཕྱི་ནང་གི་ཆོས་ཐམས་ཅད་སེམས་ཙམ་དང་། སེམས་དེ་ཡང་སྣང་ལ་རང་བཞིན་མེད་པ་སྒྱུ་མ་དང་། སྒྱུ་མ་དེ་ཡང་མི་དམིགས་པར་བསམས་ལ། ཨོཾ་ཤཱུ་ནྱ་ཏཱ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཞེས་བརྗོད་དོ། །
གསུམ་པ་ནི། སྟོང་པའི་ངང་ལས་སྐད་ཅིག་གིས་ནམ་མཁའི་དབྱིངས་སུ་སེམས་ཀྱི་སྣང་བ་ལས་བྱུང་བའི་པྃ་ལས་པདྨ་རྃ་ལས་ཉི་མའི་དཀྱིལ་འཁོར། དེའི་སྟེང་དུ་ཧཱུྃ་མཐིང་ནག་ལས་བྱུང་བའི་སྣ་ཚོགས་རྡོ་རྗེ་རྩེ་མོ་ཉི་ཤུ་པ་རྭ་རྣམས་ཤར་དཀར། ལྷོ་སེར། ནུབ་དམར། བྱང་ལྗང་། ལྟེ་བ་མཐིང་ནག་ལ་ཧཱུྃ་གིས་མཚན་པ། ཧཱུྃ་དེ་ལས་འོད་ཟེར་ཕྱོགས་བཅུར་འཕྲོས་པས་འོག་རྡོ་རྗེའི་ས་གཞི། ཁོར་ཡུག་རྡོ་རྗེ་ནག་པོ་གདེངས་པ་འགྲེང་བུར་གྱུར་པས་བར་མཚམས་མེད་པའི་རྭ་བ། སྟེང་རྡོ་རྗེའི་གུར་དང་བླ་རེ། རྭ་བའི་ཕྱི་རོལ་དུ་བསྐལ་པ་འཇིག་པའི་དུས་ཀྱི་མེ་དང་མཚུངས་པའི་ཡེ་ཤེས་ཀྱི་མེ་ཁ་དོག་ལྔ་འབར་བས་བསྐོར་བར་བསམས་ལ་ཨོཾ་རཀྵ་རཀྵ་ཧཱུྃ་ཧཱུྃ་ཧཱུྃ་ཕཊ། ཅེས་བརྗོད་ལ་བྱིན་གྱིས་བརླབ། དེ་ལྟ་བུའི་ཐུན་མོང་བའི་སྲུང་བའི་འཁོར་ལོའི་དབུས་སུ་པྃ་ལས་པདྨ་རྃ་ལས་ཉི་མའི་དཀྱིལ་འཁོར་གྱི་སྟེང་དུ་བྷྲཱུྃ་སེར་པོ་ཡོངས་སུ་གྱུར་པ་ལས་འཁོར་ལོ་སེར་པོ་རྩིབས་བཅུ་པ། རྩེ་མོ་རྣོ་བ། ཁོག་པ་སྟོང་པ། ཡངས་ཤིང་རྒྱ་ཆེ་བ། བརྟན་ཞིང་གོ་སྐབས་མེད་པ། གཡས་ཕྱོགས་སུ་མྱུར་དུ་འཁོར་བར་བསམས་ལ་ཨོཾ་བཛྲ་ཙཀྲ་རཀྵ་རཀྵ་ཧཱུྃ་ཧཱུྃ་ཧཱུྃ་ཕཊ་སྭཱ་ཧཱ། ཞེས་བརྗོད་པས་བྱིན་གྱིས་བརླབ། དེ་ལྟ་བུའི་སྲུང་བའི་འཁོར་ལོའི་ནང་གི་དབུས་དང་ཕྱོགས་བཅུར་པདྨ་དང་ཉི་མའི་དཀྱིལ་འཁོར་རེ་རེ། དེ་རྣམས་ཀྱི་སྟེང་དུ་ཧཱུྃ་རེ་རེ། དེ་ཡང་ལྷོའི་དཀར་པོ། ནུབ་ཀྱི་དམར་པོ། སྟེང་གི་སེར་པོ། གཞན་ཐམས་ཅད་སྔོན་པོ། དེ་རྣམས་ཡོངས་སུ་གྱུར་པ་ལས། དབུས་སུ་རང་ཉིད་ཧཱུྃ་མཛད་ནག་པོ་ཕྱག་གཉིས་ཀྱིས་རྡོ་རྗེ་དང་དྲིལ་བུ་རང་གི་ཕྱག་རྒྱས་ཐུགས་ཀར་བསྣོལ་ནས་འཛིན་པ། ཤར་དུ་གཤིན་རྗེའི་གཤེད་སྔོན་པོ་ཐོ་བ་འཛིན་པ། ལྷོར་ཤེས་རབ་མཐར་བྱེད་དཀར་པོ་བེ་ཅོན་འཛིན་པ། ནུབ་ཏུ་པདྨ་མཐར་བྱེད་དམར་པོ་པདྨ་འཛིན་པ། བྱང་དུ་བགེགས་མཐར་བྱེད་ནག་པོ་རྡོ་རྗེ་འཛིན་པ། དབང་ལྡན་དུ་འདོད་པའི་རྒྱལ་པོ་ནག་པོ་ལྕགས་ཀྱུ་འཛིན་པ། མེར་དབྱུག་སྔོན་ཅན་སྔོན་པོ་དབྱུག་པ་འཛིན་པ། བདེན་བྲལ་དུ་མི་་་་་་གཞུང་འདིར་འདི་བཞིན་དུ་བཤད་ལ། དེ་ཉིད་བཅུ་པར་ནུབ་བྱང་དུ་བཤད། ས་ཆེན་གྱིས་བྱང་ཤར་དུ་བཤད་དོ།། གཡོ་བ་སྔོན་པོ་རལ་གྲི་འཛིན་པ། རླུང་དུ་སྟོབས་པོ་ཆེ་ནག་པོ་རྩེ་གསུམ་འཛིན་པ། སྟེང་དུ་གཙུག་ཏོར་འཁོར་ལོས་སྒྱུར་བ་སེར་པོ་འཁོར་ལོ་འཛིན་པ། འོག་ཏུ་གནོད་མཛེས་ནག་པོ་གཏུན་ཤིང་འཛིན་པ། ཧཱུྃ་མཛད་མ་གཏོགས་པ་གཞན་ཐམས་ཅད་ཕྱག་གཡས་པས་རང་རང་གི་ཕྱག་མཚན་འཕྱར་བའི་ཚུལ་དུ་འཛིན་ཅིང་། གཡོན་པས་ཐུགས་ཀར་སྡིགས་མཛུབ་མཛད་པ། དབུས་དང་ཕྱོགས་བཞིའི་ཁྲོ་བོ་རྣམས་བརྗིད་པའི་ཁྲོ་བོ་སྟེ། ཞལ་མཆེ་བ་གཙིགས་ཤིང་དམར་ལ་ཟླུམ་པའི་སྤྱན་གསུམ་དང་ལྡན་པ་སྐུ་སྦོམ་ཞིང་ཐུང་ལ་གསུས་ཁྱིམ་ཆེ་བ། དབུ་སྐྲ་དང་། སྨིན་མ་དང་། སྨ་ར་དམར་སེར་གྱེན་དུ་འབར་བ། སྟག་གི་པགས་པའི་ཤམ་ཐབས་ཅན། ཀླུ་ཆེན་པོ་བརྒྱད་ཀྱིས་བརྒྱན་པ། གཞན་རྣམས་ནི་མཛེས་པའི་ཁྲོ་བོ་སྟེ། ཅུང་ཟད་སྒེག་ཅིང་ཡིད་ཙམ་ཁྲོས་པ། སྐུ་སྐེམ་ཞིང་གྲིམས་པ། དབུ་སྐྲ་ནག་པོའི་ཐོར་ཅོག་ཅན། རིན་པོ་ཆེའི་རྒྱན་སྣ་ཚོགས་ཀྱིས་བརྒྱན་ཅིང་དར་སྣ་ཚོགས་ཀྱི་ཤམ་ཐབས་ཅན། ཐམས་ཅད་ཀྱང་ཞབས་གཡོན་བརྐྱངས་པའི་སྟབས་ཀྱིས་ཡེ་ཤེས་ཀྱི་མེ་འབར་བའི་དབུས་ན་བཞུགས་པར་བསམ་མོ། །

དེ་ལྟར་དམ་ཚིག་པ་བསྐྱེད་ནས་སྒྲུབ་པའི་ཡན་ལག་ནི། རང་གི་སྙིང་གའི་ས་བོན་ལས་འོད་ཟེར་འཕྲོས་པས། རང་བཞིན་གྱི་གནས་ནས་སྲུང་བའི་འཁོར་ལོ་ཡེ་ཤེས་ཀྱི་ཁྲོ་བོ་དཔག་ཏུ་མེད་པ་དང་བཅས་པ་མདུན་གྱི་ནམ་མཁར་སྤྱན་དྲངས་ནས། ཨོཾ་ཨེ་ཧྱེ་ཧི་བཛྲ་མ་ཧཱ་ཀྲོ་དྷ་རཱ་ཛ་ས་པ་རི་ཝཱ་ར་བཛྲ་ས་མཱ་ཛཿ ཞེས་བརྗོད་ཅིང་། ཨོཾ་ནཱི་རཱི་ཏི་ཧཱུྃ་ཁཾ་ཞེས་བྱ་བ་ལ་སོགས་པ་ཆུ་བཞི་སྔོན་དུ་འགྲོ་བའི་རོལ་མོའི་བར་གྱིས་མཆོད་ནས་འཆད་པར་འགྱུར་བའི་གཽ་རཱི་ལ་སོགས་པའི་སྔགས་དང་ཕྱག་རྒྱས་དགུག་གཞུག་བཅིང་དབང་དུ་བྱའོ། །
དེ་ནས་ཉེར་སྒྲུབ་ནི། མིག་ཏུ་གཏི་མུག་རྡོ་རྗེ་མ་ཞེས་སོགས་ཀྱིས་སྐྱེ་མཆེད་སྐུ་གསུང་ཐུགས་བྱིན་གྱིས་བརླབ་བོ། །
སྒྲུབ་པ་ཆེན་པོ་ནི། སླར་ཡང་སྙིང་གའི་ས་བོན་ལས་འོད་འཕྲོས་པས་དབང་གི་ལྷ་རིགས་ལྔ་འཁོར་དང་བཅས་པ་སྤྱན་དྲངས་ལ་ཆུ་བཞི་སྔོན་དུ་འགྲོ་བས་མཆོད་ཅིང་། བཅོམ་ལྡན་དེ་བཞིན་གཤེགས་པ་ཀུན། །
ཞེས་སོགས་ཀྱིས་གསོལ་བ་བཏབ་པས། སངས་རྒྱས་རྣམས་ནི་ཐམས་ཅད་ཀྱི། །
ཞེས་སོགས་ཀྱི་ཚིགས་བཅད་དང་སྔགས་ཀྱིས་དབང་བསྐུར། ལུས་ངག་ཡིད་གསུམ་གྱི་དྲི་མ་དག ཆུའི་ལྷག་མ་ཡར་ལུད་པ་ལས་ཧཱུྃ་མཛད་དང་། ཤེས་རབ་མཐར་བྱེད། འདོད་རྒྱལ། གནོད་མཛེས་རྣམས་ལ་མི་བསྐྱོད་པ། གཤིན་རྗེའི་གཤེད། དབྱུག་སྔོན་ཅན། གཙུག་ཏོར་འཁོར་ལོས་སྒྱུར་བ་རྣམས་ལ་རྣམ་པར་སྣང་མཛད། པདྨ་མཐར་བྱེད་དང་སྟོབས་པོ་ཆེ་ལ་འོད་དཔག་མེད། བགེགས་མཐར་བྱེད་དང་མི་གཡོ་བ་ལ་དོན་ཡོད་གྲུབ་པས་དབུར་བརྒྱན་པར་བསམས་ཏེ། དབང་བསྐུར་ཞིང་རིགས་ཀྱི་བདག་པོས་རྒྱས་གདབ་པའོ། །
དེ་ནས་ཁྲོ་བོའི་དབང་པོ་རྣམས་ཀྱི་གཟི་བརྗིད་ཀྱིས་བར་དུ་གཅོད་པའི་བགེགས་ཐམས་ཅད་བསྐྲད་དེ། དཔག་ཚད་བརྒྱའི་ཚད་ཚུན་ཆད་བསྲུང་བར་བསམས་ཏེ་ཨོཾ་རཀྵ་རཀྵ་སོགས་བརྗོད་པ་ནི་སྲུང་བའི་འཁོར་ལོའོ།་་་་་མདུན་བསྐྱེད་དང་འབྲེལ་བའི་ཚེ་གནོད་པ་ཕྱིར་བཟློག་བསྒོམ་དགོས་པར་རྗེ་བཙུན་གོང་མ་བཞེད་དེ། དེ་ལྟར་ན་གནད་ལྔས་རྟོགས་པར་བྱའོ། །
གཉིས་པ་དངོས་གཞི་ལྷའི་རྣལ་འབྱོར་ལ་གཉིས་ཏེ། བསྐྱེད་པའི་རིམ་པ་དང་། རྫོགས་པའི་རིམ་པའོ། །
དང་པོ་ལ་ཡན་ལག་དྲུག་ལས། དང་པོ་གཞལ་ཡས་ཁང་བསྐྱེད་པ་རྣམ་པར་སྣང་མཛད་ཀྱི་ཡན་ལག་ནི། རང་ཉིད་ཧཱུྃ་མཛད་འོད་དུ་ཞུ་བ་ལས་ཆོས་འབྱུང་བསྒོམ་པའམ། ཡང་ན་ལྟོ་བ་ཡངས་པའི་ནང་དུ་གཞིའི་ཡན་ལག་ཆོས་ཀྱི་འབྱུང་གནས་ཕྱོགས་ཀུན་ནས་གྲུ་གསུམ་པ་གདེངས་ཀ་ཆེ་བ་གྱེན་དུ་ཕྱོགས་པ། ཕྱི་དཀར་ལ་ནང་དམར་བ། རྩ་བ་ཕྲ་བ་ཐུར་དུ་ཟུག་པ་ཡངས་ཤིང་རྒྱ་ཆེ་བ། དེའི་ནང་དུ་རྒྱུའི་ཡན་ལག་ཡྃ་ལས་རླུང་གི་དཀྱིལ་འཁོར་སྔོན་པོ་གཞུའི་དབྱིབས་ཅན་མཆོག་མ་གཉིས་ཀྱི་ངོས་སུ་གཡོ་བའི་བ་དན་གྱིས་མཚན་པ། དེའི་སྟེང་དུ་རྃ་ལས་མེའི་དཀྱིལ་འཁོར་དམར་པོ་གྲུ་གསུམ་འབར་བས་མཚན་པ། དེའི་སྟེང་དུ་བྃ་ལས་ཆུའི་དཀྱིལ་འཁོར་དཀར་པོ་ཟླུམ་པོ་བུམ་པ་ཆུས་གང་བས་མཚན་པ། དེའི་སྟེང་དུ་ལྃ་ལས་སའི་དཀྱིལ་འཁོར་སེར་པོ་གྲུ་བཞི་ཟུར་བཞིར་རྡོ་རྗེ་རྩེ་གསུམ་པས་མཚན་པ། དེའི་སྟེང་དུ་བྷྲཱུྃ་ལས་འཁོར་ལོ་སེར་པོ་རྩིབས་བཅུ་པ་བྷྲཱུྃ་གྱིས་མཚན་པ། དེ་རྣམས་ཀྱི་སྟེང་དུ་རྐྱེན་གྱི་ཡན་ལག་ཨོཾ་ཨཱཿཧཱུྃ་ཧོཿདམར་པོ་གཉིས་ཀྱིས་སྟེང་འོག་ནས་མཐའ་བརྟེན་པའི་རང་གི་བར་དོའི་རྣམ་པར་ཤེས་པ་འདྲེས་པ་ལས་རིན་པོ་ཆེ་སྣ་ཚོགས་ལས་གྲུབ་པའི་གཞལ་ཡས་ཁང་པ་གྲུ་བཞི་པ་སྒོ་བཞི་པ། ཕྱི་ནས་རིམ་པ་བཞིན་དཀར་པོ། སེར་པོ། དམར་པོ། ལྗང་གུ། ནག་པོའི་རྩིག་པ་རིམ་པ་ལྔ་དང་ལྡན་པ། རྩིག་པའི་སྟེང་ན་རིན་པོ་ཆེའི་ཕ་གུ་སེར་པོ་ལ་དྲྭ་བ་དང་། དྲྭ་བ་ཕྱེད་པ་འཕྱང་བ། དེའི་སྟེང་ན་བྱ་འདབ་ལས་ཐུར་དུ་འཕྱང་བའི་མདའ་ཡབ་དང་། སྟེང་དུ་རིན་པོ་ཆེའི་དྲྭ་མིག་སེང་མའི་པུ་ཤུས་མཛེས་པར་བྱས་པ། ནང་ཀ་བ་བརྒྱད་དང་ལྡན་ཞིང་སྟེང་རྡོ་རྗེའི་གདུང་ཟླུམ་པོ་དང་། དེའི་སྟེང་དུ་རྡོ་རྗེའི་གདུང་བཞིས་མིག་མངས་རིས་སུ་བྲེས་ནས་མཛེས་པར་ཕུབ་པའི་དབུས་ཕྱུར་བུར་གྱུར་པའི་སྟེང་དུ་རྡོ་རྗེ་དང་རིན་པོ་ཆེའི་ཏོག་གིས་སྤྲས་པ། ཆེས་མཐོ་ཞིང་ཡངས་པའི་སྒོ་བཞིའི་སྟེང་གི་ཐད་སོར་ཀ་བ་བཞི་བཞིས་བཏེག་པའི་རྟ་བབས་བང་རིམ་བཞི་དང་ལྡན་པའི་རྩེ་མོར་དབུས་སུ་ཆོས་ཀྱི་འཁོར་ལོ་དང་། སྟེང་དུ་གདུགས། གཡས་དང་གཡོན་དུ་རི་དྭགས། གཞན་ཡང་གོས་དང་། འཕན་དང་། མེ་ཏོག་གི་ཕྲེང་བ་དང་། ཟླ་བ་རླུང་གིས་བསྐྱོད་པ་དང་། རྔ་ཡབ་ནོར་བུའི་ཡུ་བ་ཅན་ལ་སོགས་པ་རྒྱན་དུ་མས་བརྒྱན་པ། རྩིག་པའི་རྩ་བའི་ཕྱི་རོལ་ནས་འདོད་ཡོན་གྱི་སྣམ་བུ་དམར་པོ་ལ་མཆོད་པའི་ལྷ་མོ་བཅུ་དྲུག་ཕྱོགས་རེ་ནས་བཞི་བཞི་འཛུམ་པའི་བཞིན་ལ་མཛེས་པའི་རྒྱན་གྱིས་བརྒྱན་ཅིང་ལག་ན་མཆོད་རྫས་དུ་མ་ཐོགས་པས་མཆོད་པ་བྱེད་པ། སྒོ་དང་སྒོ་ཁྱུད་དང་གྲྭ་རྣམས་སུ་ཟླ་བ་ཕྱེད་པ་ལ་གནས་པའི་རྡོ་རྗེ་རིན་པོ་ཆེས་སྤྲས་པ་རྒྱ་དང་ཚད་ཡོངས་སུ་མ་ཆད་པ་ཡེ་ཤེས་ཀྱི་སྣང་བ་ལས་གྲུབ་ཅིང་རང་བཞིན་གྱིས་འོད་གསལ་བའི་གཞལ་ཡས་ཁང་པར་བསམ་མོ། །

གཞལ་ཡས་ཁང་པའི་ཕྱི་རོལ་རྡོ་རྗེའི་རྭ་བའི་ནང་དུ་དུར་ཁྲོད་ཆེན་པོ་བརྒྱད་གནས་པ་ནི་ཤར་དུ་གཏུམ་དྲག་གི་དུར་ཁྲོད། ལྷོར་འཇིགས་བྱེད་ཐོད་པ་ཅན། ནུབ་ཏུ་འབར་བའི་ཕྲེང་བ་འཁྲུགས་པ། བྱང་དུ་ཚང་ཚིང་འཁྲིགས་པ། བྱང་ཤར་དུ་དྲག་ཏུ་དགོད་པ། ཤར་ལྷོར་དབང་ཕྱུག་ནགས་ཚལ། ལྷོ་ནུབ་ཏུ་འཇིགས་བྱེད་མུན་པ། ནུབ་བྱང་དུ་ཀི་ལི་ཀི་ལའི་སྒྲ་སྒྲོགས་པའི་དུར་ཁྲོད་དོ། །
དེ་དག་ན་ཡོད་པའི་ཤིང་ཆེན་པོ་བརྒྱད་ནི། ཤར་དུ་ཤི་རི་ཤའི་ཤིང་། ལྷོར་ཙུ་ཏ། ནུབ་ཏུ་ཀཾ་ཀ་ལ། བྱང་དུ་ཨ་ཤྭཏྠ། བྱང་ཤར་དུ་ཤིང་ཆེན་པོ། ཤར་ལྷོར་ཀ་རན་ཛ། ལྷོ་ནུབ་ཏུ་འཁྲི་ཤིང་ཅན། ནུབ་བྱང་དུ་ཨརྫུ་ནའོ། །
ཤིང་དེ་དག་གི་རྩ་བར་གནས་པའི་ཕྱོགས་སྐྱོང་བ་ཆེན་པོ་བརྒྱད་ནི། ཤར་དུ་བརྒྱ་བྱིན་སེར་པོ་གླང་པོ་ཆེ་ལ་ཞོན་པ་ཤིན་ཏུ་བརྗིད་པ་ཕྱག་གཡོན་ན་རྡོ་རྗེས་མཚན་པའི་ཐོད་པ། ལྷོར་གཤིན་སྔོན་པོ་མ་ཧེ་ལ་ཞོན་པ་མིའུ་ཐུང་ལྟ་བུ་ལྟོ་བ་འཕྱང་ཞིང་སྐྲ་སེར་པོ་གྱེན་དུ་བརྫེས་པ་གཡོན་ཐོད་པ་དང་དབྱུག་པ་འཛིན་པ། ནུབ་ཏུ་ཆུ་ལྷ་དཀར་པོ་ཆུ་སྲིན་ལ་ཞོན་པ་སྦྲུལ་གྱིས་བརྒྱན་ཞིང་ཐོད་པ་དང་ཞགས་པ་ཐོགས་པ། བྱང་དུ་གནོད་སྦྱིན་གྱི་སྡེ་དཔོན་སེར་པོ་རྟ་ལ་ཞོན་པ་མིའུ་ཐུང་ལྟ་བུ་གསུས་པ་འཕྱང་བ་གཡོན་ན་ཐོད་པ་དང་རིན་པོ་ཆེས་མཚན་པའི་དབྱུག་པ་འཛིན་པ། བྱང་ཤར་དུ་དབང་ལྡན་དཀར་པོ་གླང་ལ་ཞོན་པ་མིག་གསུམ་པ་ཅན་གཡོན་ཐོད་པ་དང་མདུང་འཛིན་པ། ཤར་ལྷོར་མེ་ལྷ་དམར་སེར་ར་སྐྱེས་ལ་ཞོན་པ་ཕྱག་བཞིའི་གཡས་དབྱུག་གུ་དང་ཐོད་པ། གཡོན་གྱིས་སྤྱི་བླུགས་དང་ཕྲེང་བ་འཛིན་པ། ལྷོ་ནུབ་ཏུ་སྲིན་པོ་སྔོན་པོ་རོ་ལངས་ལ་ཞོན་པ་མིའུ་ཐུང་གི་གཟུགས་ཅན་གསུས་པ་འཕྱང་བ་སྐྲ་སེར་པོ་གྱེན་དུ་བརྫེས་པ། གཡོན་ཐོད་པ་དང་རལ་གྲི་འཛིན་པ། ནུབ་བྱང་དུ་རླུང་ལྷ་སྔོན་པོ་རི་དྭགས་ལ་ཞོན་པ་ཞི་བའི་གདོང་པ་ཅན་གཡོན་ཐོད་པ་དང་བ་དན་འཛིན་པ་རང་རང་གི་རྒྱན་གྱིས་བརྒྱན་ཅིང་། ཐམས་ཅད་ཀྱི་ཕྱག་གཡས་པས་བཅོམ་ལྡན་འདས་ལ་ཕྱག་འཚལ་བའི་ཚུལ་བྱེད་པའོ། །
ཤིང་གི་ཡལ་ག་ལ་གནས་པའི་ཞིང་སྐྱོང་ཆེན་པོ་བརྒྱད་ནི། ཤར་དུ་ལྷའི་དགེ་འདུན་དཀར་པོ་གླང་པོ་ཆེའི་གདོང་པ་ཅན། ལྷོར་གཤིན་རྗེ་སྔོན་པོ་མ་ཧེའི་གདོང་པ་ཅན། ནུབ་ཏུ་ཆུ་སྲིན་གྱི་རྒྱལ་པོ་དམར་པོ་ཆུ་སྲིན་གྱི་གདོང་པ་ཅན། བྱང་དུ་གནོད་སྦྱིན་གྱི་སྡེ་དཔོན་སེར་པོ་རྟའི་གདོང་པ་ཅན། བྱང་ཤར་དུ་ཡི་དྭགས་འདུས་པ་དུད་ཀ་གླང་གི་གདོང་པ་ཅན། ཤར་ལྷོར་དྲང་སྲོང་འདུས་པ་དམར་པོ་ར་སྐྱེས་ཀྱི་གདོང་པ་ཅན། ལྷོ་ནུབ་ཏུ་སྲིན་པོའི་ཚོགས་ཅན་སྔོན་པོ་རོ་ལངས་ཀྱི་གདོང་པ་ཅན། ནུབ་བྱང་དུ་རླུང་ལྷ་སྔོན་པོ་རི་དྭགས་ཀྱི་གདོང་པ་ཅན། ཐམས་ཅད་ཀྱང་ཤིང་ལོའི་གསེབ་ནས་ལུས་ཕྱེད་ཙམ་འཐོན་པ། གྲི་གུག་དང་ཐོད་པ་འཛིན་པ་བཞིན་འགྱུར་བ་སྐྲ་དམར་སེར་གྱེན་དུ་བརྫེས་པའོ། །
སྤྲིན་ཆེན་པོ་བརྒྱད་ནི། ཤར་དུ་སྒྲོགས་བྱེད་སེར་པོ། ལྷོར་ལྡོག་བྱེད་སྔོན་པོ། ནུབ་ཏུ་འཇིགས་བྱེད་དཀར་པོ། བྱང་དུ་འཁོར་བྱེད་སེར་པོ། བྱང་ཤར་དུ་མཐུག་པོ་དཀར་པོ། ཤར་ལྷོར་འགེངས་བྱེད་དམར་སེར། ལྷོ་ནུབ་ཏུ་ཆར་འབེབས་སྔོན་པོ། ནུབ་བྱང་དུ་གཏུམ་པོ་སྔོན་པོ། སྤྲིན་དེ་དག་ལ་གནས་པའི་ཀླུ་ཆེན་པོ་བརྒྱད་ནི། ཤར་དུ་ནོར་རྒྱས་སེར་པོ། ལྷོར་པདྨ་དཀར་པོ། ནུབ་ཏུ་ཀརྐོ་ཊ་ནག་པོ། བྱང་དུ་འཇོག་པོ་དམར་པོ། བྱང་ཤར་དུ་པདྨ་ཆེན་པོ་དཀར་པོ། ཤར་ལྷོར་ཧུ་ལུན་ཏ་སྔོན་པོ། ལྷོ་ནུབ་ཏུ་རིགས་ལྡན་ལྗང་གུ། ནུབ་བྱང་དུ་དུང་སྐྱོང་སེར་པོ་སྟེ། ཐམས་ཅད་ཀྱང་སྦྲུལ་མགོའི་གདེངས་ཀ་བདུན་བདུན་དང་ལྡན་ཞིང་། སྟོད་ལྷའི་གཟུགས་ཅན་ཐལ་མོ་སྦྱར་བ། སྨད་སྦྲུལ་མཇུག་འཁྱིལ་བའོ། །

གཞན་ཡང་དེ་བཞིན་གཤེགས་པའི་མཆོད་རྟེན་བརྒྱད། ཐུགས་རྗེའི་ཆུ་བརྒྱད། ཡེ་ཤེས་ཀྱི་མེ་བརྒྱད། གྲུབ་པ་ཐོབ་པའི་དཔའ་བོ་དང་། རྣལ་འབྱོར་མ་དང་། རོ་མགོ་བོ་བཅད་པ་དང་། དཔྱངས་པ་དང་། བསྙལ་བ་དང་། གསལ་ཤིང་གིས་ཕུག་པ་དང་། མགོ་བོ་དང་། ཀེང་རུས་དང་། ལྕེ་སྤྱང་དང་། ཁྭ་དང་། འུག་པ་དང་། བྱ་རྒོད་དང་། རོ་ལངས་རྣམས་ཕཻཾ་ཞེས་བྱ་བའི་སྒྲ་སྒྲོགས་པར་བྱེད་པ་དང་། གནོད་སྦྱིན་དང་། སྲིན་པོ་དང་། ཡི་དྭགས་དང་། ཤ་ཟ་དང་། སྨྱོ་བྱེད་དང་། རྗེད་བྱེད་དང་། གདོན་དང་། མཁའ་འགྲོ་དང་། མཁའ་འགྲོ་མ་དང་། སྒྲུབ་པ་པོ་རྣམས་དང་བཅས་པས་ཡོངས་སུ་གང་བའི་དུར་ཁྲོད་བརྒྱད་ཀྱིས་བསྐོར་བའི་གཞལ་ཡས་ཁང་གི་ཕྱོགས་མདོག་ཤར་དཀར། ལྷོ་སེར། ནུབ་དམར། བྱང་ལྗང་། དབུས་སྔོ་བ། དེའི་དབུས་སུ་རྡོ་རྗེ་ཅན་གྱི་དཀྱིལ་འཁོར་ལ་དཀར་སེར་དམར་ལྗང་སྔོ་བའི་རྩིག་པ་རིམ་པ་ལྔ་དང་ལྡན་པ། ཤར་དུ་ཕན་པའི་དཀྱིལ་འཁོར་ལ་སྔོ་སེར་དམར་ལྗང་དཀར་བ། ལྷོར་རྡོ་རྗེ་ཉི་མའི་དཀྱིལ་འཁོར་ལ་དཀར་སྔོ་དམར་ལྗང་སེར་བ། ནུབ་ཏུ་པདྨ་གར་དབང་གི་དཀྱིལ་འཁོར་ལ་དཀར་སེར་སྔོ་ལྗང་དམར་བ། བྱང་དུ་རྟའི་རྒྱལ་པོའི་དཀྱིལ་འཁོར་ལ་དཀར་སེར་དམར་སྔོ་ལྗང་བའི་རྩིག་པ་རིམ་པ་ལྔ་དང་ལྡན་པ། ཐམས་ཅད་ཀྱི་ཕྱིའི་དབྱིབས་ནི་གྲུ་བཞི་སྒོ་བཞི་འདོད་ཡོན་གྱི་སྣམ་བུ་དང་། ཕ་གུ་དང་། དྲྭ་བ་དང་། དྲྭ་བ་ཕྱེད་པ་དང་། མདའ་ཡབ་དང་། པུ་ཤུ་ལ་སོགས་པས་བརྒྱན་ཅིང་། ནང་ཀ་བ་བརྒྱད་དང་ལྡན་ཞིང་། སྟེང་རྡོ་རྗེའི་གདུང་བཞིས་མིག་མངས་རིས་སུ་བྲེས་པ། དབུས་ཕྱུར་བུར་གྱུར་པའི་རྩེ་མོར་རྡོ་རྗེ་དང་རིན་པོ་ཆེའི་ཏོག་གིས་མཛེས་པར་བྱས་པ། མཚན་ཉིད་ཐམས་ཅད་ཡོངས་སུ་རྫོགས་པ། ནང་གི་དབྱིབས་ནི་རྡོ་རྗེ་ཅན་གྱི་ཟླ་བ་ཕྱེད་པ། ཕན་པའི་ཟླུམ་པོ། ཉི་མའི་རིན་པོ་ཆེ་ཟུར་བརྒྱད་པ། གར་དབང་གི་པདྨ། རྟ་མཆོག་གི་ཆོས་འབྱུང་གི་དབྱིབས་ལྟ་བུ་རྩིག་པའི་རིམ་པ་དང་མཐུན་པའི་ཕྱོགས་མདོག་ཅན་ནོ། །
དེ་ལྟ་བུའི་གཞལ་ཡས་ཁང་རྣམས་ཀྱི་དབུས་སུ་པདྨ་དཀར་དམར་འདབ་མ་བརྒྱད་པ་རེ་རེའི་ལྟེ་བར་ཚངས་པ་སེར་པོ། དབང་པོ་དཀར་པོ། ཉེ་དབང་སྔོན་པོ། དྲག་པོ་ནག་པོ་སྟེ་བདུད་བཞི་བརྩེགས་པའི་གདན་གྱི་སྙིང་གར་ཉི་མའི་དཀྱིལ་འཁོར། ཤར་དུ་ཟླ་བ། ཕྱོགས་གཞན་གསུམ་ལ་ཡང་ཉི་མའི་གདན། འདབ་མ་བརྒྱད་པོ་རྣམས་དང་། ཕྱིའི་དཀྱིལ་འཁོར་གྱི་སྒོ་བཞིར་ཟླ་བ་དང་། ཉི་མ་དང་། རོའི་གདན་བསྒོམས་ལ། ཨོཾ་སརྦ་ཏ་ཐཱ་ག་ཏ་ནཱི་ལ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཞེས་བརྗོད་དེ་བྱིན་གྱིས་བརླབ་བོ།།  །།གཉིས་པ་རྗེས་སུ་ཆགས་པ་རྡོ་རྗེ་སེམས་དཔའི་ཡན་ལག་ལ་གསུམ་སྟེ། དམ་ཚིག་པ་བསྐྱེད་པ། ཡེ་ཤེས་ཀྱི་འཁོར་ལོ་དགུག་གཞུག་བྱ་བ། སྐྱེ་མཆེད་དང་སྐུ་གསུང་ཐུགས་བྱིན་གྱིས་བརླབ་པའོ། །
དང་པོ་ལ་བཞི་སྟེ། རྒྱུ་རྡོ་རྗེ་འཛིན་པ་བསྐྱེད་པ། འཁོར་གྱི་ལྷ་མོ་དབྱུང་བ། ཞུ་བ་ལས་གླུས་བསྐུལ་བ། འབྲས་བུ་རྡོ་རྗེ་འཛིན་པར་བཞེངས་པའོ། །
དང་པོ་ནི། གཙོ་བོ་ལྔའི་གདན་གྱི་སྟེང་དུ་སངས་རྒྱས་ཀྱི་མཚན་སུམ་ཅུ་སུ་གཉིས་ཀྱི་ངོ་བོ། ཨ་ཨཱ། ཨི་ཨཱི། ཨུ་ཨཱུ། རྀ་རཱྀ། ལྀ་ལཱྀ། ཨེ་ཨཻ། ཨོ་ཨཽ། ཨཾ་ཨཿ ཕྲག་གཉིས་ཞུ་བ་ལས་བྱུང་བའི་ཟླ་བའི་དཀྱིལ་འཁོར་ལྷ་མོའི་གཟུགས་ཀྱི་ཡན་ལག་མཚོན་པའི་དབྱིབས་གྲུ་གསུམ་པ་ཨཱ་ལིས་མཚན་པ་ལྔར་གྱུར་པ་ནི་མེ་ལོང་ལྟ་བུའི་ཡེ་ཤེས། དེའི་སྟེང་དུ་དཔེ་བྱད་བཟང་པོ་བརྒྱད་ཅུའི་ངོ་བོ། ཀ་ཁ་ག་གྷ་ང་། ཙ་ཚ་ཛ་ཛྷ་ཉ། ཊ་ཋ་ཌ་ཌྷ་ཎ། ཏ་ཐ་ད་དྷ་ན། པ་ཕ་བ་བྷ་མ། ཡ་ར་ལ་ཝ། ཤ་ཥ་ས་ཧ་ཀྵ། ཡ་ར་ལ་ཝ་ཌ་ཌྷ། ཕྲག་གཉིས་ཞུ་བ་ལས་བྱུང་བའི་ཟླ་བའི་དཀྱིལ་འཁོར་གྲུ་གསུམ་པ་ཀཱ་ལིས་མཚན་པ་ལྔར་གྱུར་པ་མཉམ་པ་ཉིད་ཀྱི་ཡེ་ཤེས། དེ་དག་གི་སྟེང་དུ་ཧཱུྃ།་་་་་མི་ཐུབ་ཟླ་བས། ཧཱུྃ་བྱུང་རྡོ་རྗེ་བསྒོམ་པར་བྱ། །

འོད་ཟེར་དཀར་པོའི་ཕྲེང་བའོ། །
དེ་ལྟར་སོ་སོར་ངེས་པར་ནི། །
ས་བོན་ལྔ་ལས་ཕྱག་མཚན་ལྔ། །
ཞེས་གསུངས་པ་ལ་བརྟེན་ནས་བླ་མ་དག་ཐོག་མར་རྡོ་རྗེ་ལྔ་དེ་ཡོངས་སུ་གྱུར་པ་ལས་སོ་སོའི་ཕྱག་མཚན་ལྔ་བསྒོམ་པར་བཞེད་མོད་གཞུང་གི་དགོངས་པ་སྔ་མ་རྡོ་རྗེ་ཅན་གྱི་དབང་དུ་བྱས་ཤིང་ཕྱི་མ་དེ་བཞིན་དུ་རིགས་ལྔ་ཆར་ཡིན་པར་མངོན་ནོ།། ཨོཾ། ཏྲཱྃ། ཨཱྃ། ཁྃ་རྣམས་ལས་རྡོ་རྗེ་དཀར་པོ་རྩེ་ལྔ་པ། འཁོར་ལོ། རིན་པོ་ཆེ། པདྨ། རལ་གྲི་རྣམས་འོད་ཟེར་འཕྲོ་བ་དང་བཅས་པ་སོ་སོར་ཀུན་ཏུ་རྟོག་པའི་ཡེ་ཤེས། དེ་དག་ལས་འོད་ཟེར་འཕྲོས། སེམས་ཅན་ཐམས་ཅད་མཁའ་འགྲོ་ལྔའི་གོ་འཕང་ལ་བཀོད། ཚུར་འདུས་ཟླ་བ་ཉིས་བརྩེགས་ཕྱག་མཚན་དང་བཅས་པ་རོ་གཅིག་ཏུ་འདྲེས་པ་བྱ་བ་ནན་ཏན་གྱི་ཡེ་ཤེས། དེ་དག་ལས་མཁའ་འགྲོ་ལྔའི་རྒྱུ་རྡོ་རྗེ་འཛིན་པའི་སྐུ་ཡོངས་སུ་རྫོགས་པ་ཆོས་ཀྱི་དབྱིངས་ཀྱི་ཡེ་ཤེས་སུ་མོས་པར་བྱས་ལ་རིམ་གྱིས་གསལ་གདབ་པ་ནི། དབུས་སུ་རྡོ་རྗེ་ཅན་གྱི་རྒྱུ་རྡོ་རྗེ་འཛིན་པ། ཤར་དུ་ཕན་པའི། ལྷོར་རྡོ་རྗེ་ཉི་མའི། ནུབ་ཏུ་པདྨ་གར་དབང་གི བྱང་དུ་རྟའི་རྒྱལ་པོའི་རྒྱུ་རྡོ་རྗེ་འཛིན་པ་སྟེ། ཐམས་ཅད་ཀྱང་ཟླ་བ་ལྟར་དཀར་ཞིང་། ཆུ་ཤེལ་ལྟར་དྭངས་པ། ནོར་བུ་ལྟར་འོད་འཕྲོ་བ། ཞལ་བརྒྱད་པ། ཕྱག་བཅུ་དྲུག་གིས་ཐོད་པ་བཅུ་དྲུག་འཛིན་པ། ཞབས་བཞི་པ། རྡོ་རྗེ་ཅན་གྱི་རྒྱུ་རྡོ་རྗེ་འཛིན་པའི་རྩ་བའི་ཞལ་དཀར། གཡས་གནག གཡོན་དམར་བ། ཕྱག་བཅུ་དྲུག་གི་གཡས་པ་རྣམས་ན་གླང་པོ་ཆེ། རྟ། བོང་བུ། གླང་། རྔ་མོ། མི། ཤ་ར་བྷ། བྱི་ལ། གཡོན་པ་རྣམས་ན་སའི་ལྷ། ཆུའི་ལྷ། མེའི་ལྷ། རླུང་གི་ལྷ། ཟླ་བའི་ལྷ། ཉི་མའི་ལྷ། གཤིན་རྗེ། ནོར་སྦྱིན་རྣམས་འཛིན་པ། སྤྱི་བོར་རྡོ་རྗེ་ནག་པོས་མཚན་ཅིང་། ཡུམ་མཱ་མ་ཀཱི་སྔོན་མོ་དང་མཉམ་པར་སྦྱོར་བ། ཕན་པའི་རྒྱུ་རྡོ་རྗེ་འཛིན་པའི་ཞལ་མདོག་རྡོ་རྗེ་ཅན་དང་མཚུངས་ཤིང་། ཕྱག་བཅུ་དྲུག་གི་གཡས་པ་རྣམས་ན་རྨ་བྱ། མ་ཧེ། ཆུ་སྲིན་མ་ཀ་ར། ཉ་རོ་ཧི་ཏ། རུས་སྦལ། འོག་གི་ཀླུ། ངང་སྐྱ། རི་བོང་། གཡོན་པ་རྣམས་ན་སྦལ་པ་ཐུའུ། སྤྲིན་ཤུགས། སྦྲུལ་ཧ་ལ། རྩངས་པ་ནག་པོ། བྱི་བ། གཡག གླ་བ། བྱ་བཞད་རྣམས་འཛིན་པ། རྩ་ཞལ་གྱི་སྤྱི་བོར་འཁོར་ལོ་དཀར་པོས་མཚན་ཅིང་། ཡུམ་སངས་རྒྱས་སྤྱན་མ་སྐུ་མདོག་དཀར་མོ་དང་མཉམ་པར་སྦྱོར་བ། རྡོ་རྗེ་ཉི་མའི་རྒྱུ་རྡོ་རྗེ་འཛིན་པའི་རྩ་བའི་ཞལ་དཀར། གཡས་སེར། གཡོན་དམར་བ། ཕྱག་བཅུ་དྲུག་གི་གཡས་པ་རྣམས་ན་བྱ་ཀ་རནྟ། ངུར་པ། ལུག བྱེའུ་ཙ་ཀོ་ར། བྱེ་ཁྲ། ཧོར་ཁྲ། འོལ་བ། ཉ་ཁྲ། གཡོན་པ་རྣམས་ན་སྟོབས་ཀྱི་རྒྱུ། དུང་སྐྱོང་། རིགས་ལྡན། པདྨ། པདྨ་ཆེན་པོ། འཇོག་པོ། ནོར་རྒྱས། མཐའ་ཡས་རྣམས་འཛིན་པ། སྤྱི་བོར་རིན་པོ་ཆེ་སེར་པོ་ཟུར་བརྒྱད་པས་མཚན་ཅིང་། ཡུམ་རིན་ཆེན་སྒྲོལ་མ་སྐུ་མདོག་སེར་མོ་དང་མཉམ་པར་སྦྱོར་བ། པདྨ་གར་དབང་གི་རྒྱུ་རྡོ་རྗེ་འཛིན་པའི་རྩ་བའི་ཞལ་དཀར། གཡས་གནག གཡོན་དམར་བ། ཕྱག་བཅུ་དྲུག་གི་གཡས་པ་རྣམས་ན་དོམ། བྱ་རྒོད། བསེ། བ་མེན། སྟག སྤྲེའུ། ཆུ་སྲིན་ན་ཀྲ། ལྕེ་སྤྱང་། གཡོན་པ་རྣམས་ན་ཁྭ། འུག་པ། བྱ་དཀར། ནེ་ཙོ། སེང་གེ ས་ར་ས། ཀྲིཥྞ་ས་རི། ཕག་རྣམས་འཛིན་པ། སྤྱི་བོར་པདྨ་དམར་པོས་མཚན་ཅིང་། ཡུམ་གོས་དཀར་མོ་སྐུ་མདོག་དམར་མོ་དང་མཉམ་པར་སྦྱོར་བ། རྟའི་རྒྱལ་པོའི་རྒྱུ་རྡོ་རྗེ་འཛིན་པའི་རྩ་བའི་ཞལ་རྟའི་གདོང་པ་ཅན་དཀར་པོ། གཡས་གནག གཡོན་ལྗང་། ཕྱག་བཅུ་དྲུག་གི་གཡས་པ་རྣམས་ན་གཟའ་ལྷག ཕུར་བུ། མཇུག་རིང་། སྒྲ་གཅན། མིག་དམར། པ་སངས། སྤེན་པ། ཁྱབ་འཇུག གཡོན་པ་རྣམས་ན་དབང་པོ། ཚངས་པ། དྲག་པོ། བདུད་སྡིག་ཅན། ཁྱབ་འཇུག་གི་བུ་མོ་གཤོལ་མདའ་འཛིན། ལྷ་རྒྱལ་བ་དམ་པ། ཐགས་བཟངས་རིས། ལྷ་མ་ཡིན་སྟོབས་ལྡན་རྣམས་འཛིན་པ། སྤྱི་བོར་རལ་གྲི་དཀར་པོས་མཚན་ཅིང་། ཡུམ་དམ་ཚིག་སྒྲོལ་མ་སྐུ་མདོག་ལྗང་གུ་དང་མཉམ་པར་སྦྱོར་བ། ཐམས་ཅད་ཀྱི་སྟེང་ཞལ་དུད་ཀ རྒྱབ་ཞལ་བཞི་ནག་པ། ཞལ་མཆེ་བ་གཙིགས་པ། སྤྱན་ཉི་ཤུ་རྩ་བཞིས་མཛེས་པ། དབུ་སྐྲ་སེར་པོ་གྱེན་དུ་བརྫེས་པ། མི་མགོ་སྐམ་པོ་རྫོགས་པ་ལྔ་ལྔས་དབུ་ལ་བརྒྱན་པ། རློན་པ་ལྔ་བཅུའི་དོ་ཤལ་ཅན། སྤྱི་བོར་རུས་པའི་འཁོར་ལོ། རྣ་བ་ལ་རྣ་ཆ། མགུལ་པ་ལ་མགུལ་རྒྱན། ལག་པ་དང་རྐང་པ་ལ་གདུ་བུ། རྐེད་པ་ལ་སྐེ་རགས། སེ་རལ་ཁར་མཆོད་ཕྱིར་ཐོགས། ལུས་ཐམས་ཅད་ལ་ཐལ་ཆེན་གྱི་ཕྱག་རྒྱ་སྟེ་ཕྱག་རྒྱ་དྲུག་གིས་བརྒྱན་པ། ཞབས་གཡས་གཉིས་བརྐྱངས་པའི་བརླ་ལ། གཡོན་གཉིས་བསྐུམས་པའི་སོར་མོ་གཏད་པའི་སྐྱིལ་ཀྲུང་ཕྱེད་པའི་གར་གྱིས་བཞུགས་པ། སྒེག་པ་དཔའ་བ་མི་སྡུག་པ། །

དགོད་པ་དྲག་ཤུལ་འཇིགས་སུ་རུང་། །
སྙིང་རྗེ་རྔམ་དང་ཞི་བ་སྟེ། །
གར་གྱི་ཉམས་དགུ་དང་ལྡན་པ། །
འདི་དག་གི་པང་ན་གནས་པའི་ཡུམ་རྣམས་ཀྱང་། ཞལ་གཅིག་ཕྱག་གཉིས་མ་སྤྱན་གསུམ་དང་ལྡན་ཞིང་ཞལ་མཆེ་བ་གཙིགས་པ། དབུ་སྐྲ་སེར་པོ་གྱེན་དུ་བརྫེས་པ། ཕྱག་གཡས་པས་གྲི་གུག་སྡིགས་མཛུབ་དང་བཅས་པ་ནམ་མཁའ་ལ་འཕྱར་ཞིང་། གཡོན་པ་བདུད་བཞིའི་ཁྲག་གིས་གང་བའི་ཐོད་པ་འཛིན་པས་ཡབ་ཀྱི་མགུལ་ནས་འཁྱུད་པ། མི་མགོ་སྐམ་པོ་ལྔས་དབུར་བརྒྱན་ཅིང་། སྐམ་པོ་ལྔ་བཅུའི་དོ་ཤལ་ཅན། ཐལ་ཆེན་མ་གཏོགས་པའི་ཕྱག་རྒྱ་ལྔས་བརྒྱན་པ། གཅེར་བུ་ཞབས་གཡོན་བརྐྱང་ཞིང་གཡས་བསྐུམས་པས་ཡབ་ལ་འཁྲིལ་བ། ཡབ་ཡུམ་ཐམས་ཅད་ཀྱང་ཡེ་ཤེས་ཀྱི་མེ་འབར་བའི་དབུས་ན་བཞུགས་པའོ། །
གཉིས་པ་འཁོར་གྱི་ལྷ་མོ་དབྱུང་བ་ལ་གཉིས་ལས། དང་པོ་མཁའ་གསང་བྱིན་གྱིས་བརླབ་པ་ནི། ཡུམ་རྣམས་ཀྱི་མཁའ་མི་དམིགས་ཏེ་སྟོང་པའི་ངང་ལས་ཨཱཿལས་པདྨ་དམར་པོ་འདབ་མ་བརྒྱད་པ་ཟེའུ་འབྲུ་ལ་ཨཱཿས་མཚན་པ། ཡབ་ཀྱི་གསང་གནས་མི་དམིགས་ཏེ་སྟོང་པའི་ངང་ལས་ཧཱུྃ་ལས་རྡོ་རྗེ་ཧཱུྃ་གིས་མཚན་པར་བསམས་ལ། ཨོཾ་པདྨ་སུ་ཁ་དྷ་ར་མ་ཧཱ་རཱ་ག་སུ་ཁནྡཱ་ད་ཙ་ཏུར་ཨཱ་ནན་ད་བྷ་ག་བི་ཤྭ་ཧཱུྃ་ཧཱུྃ་ཧཱུྃ་ཀརྻཾ་ཀུ་རུ་ཥྭ་མེ། ཨོཾ་བཛྲ་མ་ཧཱ་དྭེ་ཥ་ཙ་ཏུར་ཨཱ་ནནྡ་དཱ་ཡ་ཀ་ཁ་ག་མུ་ཁ་ཨེ་ཀཱ་ར་སོ་ནཱ་ཐ་ཧཱུྃ་ཧཱུྃ་ཧཱུྃ་ཀརྻཾ་ཀུ་རུ་ཥ་མེ་ཞེས་བརྗོད་ཅིང་བྱིན་གྱིས་བརླབ། གཉིས་པ་འཁོར་གྱི་ལྷ་མོ་དབྱུང་བ་དངོས་ནི། དེ་ནས་ཐབས་ཤེས་རབ་སྙོམས་པར་ཞུགས་ལ་འཁོར་གྱི་ལྷ་མོ་དབྱུང་སྙམ་དུ་དྲན་པས། ཨོཾ་སརྦ་ཏ་ཐཱ་ག་ཏ་ཨ་ནུ་རཱ་ག་ན་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཞེས་བརྗོད་ཅིང་སྙོམས་པར་ཞུགས་པའི་སྒྱུ་མ་བདེ་བའི་སྒྲས་ཕྱོགས་བཅུའི་དེ་བཞིན་གཤེགས་པ་ཐམས་ཅད་སྤྱན་དྲངས། རིགས་ལྔ་སོ་སོའི་ཞལ་དུ་ཞུགས། སྐུའི་དབྱིབས་བརྒྱུད། རྡོ་རྗེའི་ལམ་ནས་སོ་སོའི་ཡུམ་གྱི་མཁར་ཐིག་ལེ་བརྒྱད་བརྒྱད་དང་། རྡོ་རྗེ་མཁའ་འགྲོའི་ཡུམ་གྱི་མཁར་སླར་ཡང་ཐིག་ལེ་བཞི་རྣམས་སུ་གྱུར། དེ་རྣམས་་་་་་མངལ་དུ་ས་བོན་ལས་ལྷ་མོར་གྱུར་ནས་སྤྲོ་བ་འདི་ནི་གུར་རྒྱན་ལས་བཤད་དོ།། གྃ་ཙྃ་བྃ་གྷྃ་པྃ་ཤྃ་ལྃ་ཌྃ། སྃ་པཱྃ་བྃ་ཨྃ་པྃ་དྷཱྃ་དཱྃ་གྃ སྃ་དཱྃ་རྃ་ཏྃ་ལཱྃ་ཧཱྃ་གཱྃ་ནྃ། བྃ་དྷྃ་སྥྃ་ཤྃ་ཝྃ་བཱྃ་མྃ་མྃ། ཏྃ་ཀྃ་ཀྃ་པྃ་ལྃ་མཱྃ་བྃ་ཏཱྃ་ཛཿཧཱུྃ་བྃ་ཧོཿ ཞེས་པའི་ས་བོན་རྣམས་སུ་གྱུར། དེ་རྣམས་སོ་སོའི་ཡུམ་གྱི་མཁར་ལྷ་མོ་བརྒྱད་བརྒྱད་དང་། རྡོ་རྗེ་ཅན་གྱི་ཡུམ་གྱི་མཁར་སླར་ཡང་ལྷ་མོ་བཞི་རྣམས་སུ་གྱུར། དེ་རྣམས་ཡུམ་གྱི་མཁའ་ནས་ཕྱིར་འཕྲོས་ཏེ་སོ་སོའི་ཕྱོགས་མཚམས་ཀྱི་གདན་རྣམས་དང་། ཕྱིའི་སྒོ་བཞིར་འཁོད་པ་ནི། རྡོ་རྗེ་ཅན་གྱི་དཀྱིལ་འཁོར་གྱི་ཤར་གྱི་འདབ་མ་ལ་གཽ་རཱི་དཀར་མོ་གཡས་ལྕགས་ཀྱུ་འཛིན་པ། ལྷོར་ཙཽ་རཱི་སེར་མོ་རྡོ་རྗེ་ཞགས་པ། ནུབ་ཏུ་བེ་ཏཱ་ལཱི་དམར་མོ་རྡོ་རྗེ་ལྕགས་སྒྲོག བྱང་དུ་གྷསྨ་རཱི་ལྗང་གུ་རྡོ་རྗེས་མཚན་པའི་དྲིལ་བུ། བྱང་ཤར་དུ་པུཀྐ་སཱི་ནག་མོ་རི་རབ། ཤར་ལྷོར་ཤ་བ་རཱི་དཀར་མོ་བྱང་ཆུབ་ཀྱི་སེམས་ཀྱིས་གང་བའི་བུམ་པ། ལྷོ་ནུབ་ཏུ་གདོལ་པ་མོ་སྔོན་མོ་མེ་ཐབ། ནུབ་བྱང་དུ་གཡུང་མོ་ལྗང་གུ་རླུང་གིས་བསྐྱོད་པའི་རྒྱལ་མཚན་འཛིན་པ། ཕན་པའི་དཀྱིལ་འཁོར་གྱི་ཤར་གྱི་འདབ་མ་ལ་སྐམ་པ་མོ་ནག་མོ་གཡས་སྐམ་པ། ལྷོར་ཞགས་པ་མོ་སེར་མོ་གཡས་ཞགས་པ། ནུབ་ཏུ་དོལ་ཟླུམ་མ་དམར་མོ་ཉ་རྒྱ། བྱང་དུ་ལྕགས་ཀྱུ་མ་ལྗང་གུ་ལྕགས་ཀྱུ། བྱང་ཤར་དུ་མེ་ཏོག་མ་དཀར་མོ་མེ་ཏོག ཤར་ལྷོར་བདུག་སྤོས་མ་དུད་ཀ་སྤོས་སྣོད། ལྷོ་ནུབ་ཏུ་མར་མེ་མ་སེར་མོ་མར་མེ། ནུབ་བྱང་དུ་བྱུག་པ་མོ་དམར་མོ་དྲིའི་དུང་ཆོས་འཛིན་པ། རྡོ་རྗེ་ཉི་མའི་དཀྱིལ་འཁོར་གྱི་ཤར་གྱི་འདབ་མ་ལ་ཉི་ལག་མ་དཀར་པོ་གཡས་ཉི་མའི་དཀྱིལ་འཁོར། ལྷོར་མར་མེ་མ་སྔོ་དམར་མར་མེའི་མཆོད་སྡོང་། ནུབ་ཏུ་རིན་ཆེན་སྐར་མདའ་མ་སེར་མོ་རིན་པོ་ཆེ། བྱང་དུ་གློག་ལག་མ་ལྗང་གུ་གློག་གི་ཕྲེང་བ་འཛིན་པ། བྱང་ཤར་དུ་སྒེག་མོ་དཀར་མོ་གཡས་ཁུ་ཚུར་རྐེད་པར་འཇོག་པ། ཤར་ལྷོར་བཞད་པ་མོ་དམར་མོ་གཡས་སོའི་ཕྲེང་བ་ཁ་འགྲམ་གཡས་སུ་འཛིན་པ། ལྷོ་ནུབ་ཏུ་གླུ་མ་སེར་མོ་གཡས་ཁ་ནས་ཚིགས་འབྱིན་པའི་ཚུལ་བྱེད་པ། ནུབ་བྱང་དུ་གར་མ་ལྗང་གུ་གཡས་གར་གྱི་ཚུལ་བྱེད་པ། པདྨ་གར་དབང་གི་དཀྱིལ་འཁོར་གྱི་ཤར་གྱི་འདབ་མ་ལ་པདྨ་དཀར་མོ་གཡས་པདྨ། ལྷོར་ཆོས་འབྱུང་མ་སེར་མོ་གཡས་ཆོས་འབྱུང་། ནུབ་ཏུ་ལྕགས་སྒྲོག་མ་ནག་མོ་ལྕགས་སྒྲོག བྱང་དུ་འཁྱུད་མ་ལྗང་གུ་གཡས་འཁྱུད་པའི་ཚུལ་བྱེད་པ། བྱང་ཤར་དུ་གླིང་བུ་མ་སེར་མོ་གླིང་བུ། ཤར་ལྷོར་པི་ཝང་མ་དཀར་མོ་པི་ཝང་། ལྷོ་ནུབ་ཏུ་རྔ་ཟླུམ་མ་ལྗང་གུ་རྔ་ཟླུམ། ནུབ་བྱང་དུ་རྫ་རྔ་མ་དཀར་མོ་རྫ་རྔ་འཛིན་པ། རྟ་མཆོག་གི་དཀྱིལ་འཁོར་གྱི་ཤར་གྱི་འདབ་མ་ལ་སྒོ་ལྕགས་མ་དཀར་མོ་གཡས་སྒོ་ལྕགས། ལྷོར་ལྡེ་ཀྱོག་མ་སེར་མོ་ལྡེ་ཀྱོག ནུབ་ཏུ་སྒོ་གླེགས་མ་དམར་པོ་སྒོ་གླེགས། བྱང་དུ་གོས་འཛིན་མ་སྔོན་མོ་གོས། བྱང་ཤར་དུ་སྤྱན་མ་དཀར་མོ་འཁོར་ལོའི་ལྟེ་བར་སྤྱན་གྱིས་མཚན་པ། ཤར་ལྷོར་མཱ་མ་ཀཱི་སྔོན་མོ་རྡོ་རྗེ། ལྷོ་ནུབ་ཏུ་གོས་དཀར་མོ་དམར་མོ་པདྨ། ནུབ་བྱང་དུ་སྒྲོལ་མ་ལྗང་གུ་ཨུཏྤལ་འཛིན་པ། ཕྱིའི་ཤར་སྒོར་ལྕགས་ཀྱུ་མ་དཀར་མོ་གཡས་ལྕགས་ཀྱུ། ལྷོ་སྒོར་ཞགས་པ་མ་སེར་མོ་ཞགས་པ། ནུབ་སྒོར་ལྕགས་སྒྲོག་མ་དམར་མོ་ལྕགས་སྒྲོག བྱང་སྒོར་དྲིལ་བུ་མ་ལྗང་གུ་དྲིལ་བུ་འཛིན་པ། དེ་ཐམས་ཅད་ཀྱང་ཞལ་གཅིག་ཕྱག་གཉིས་སྤྱན་གསུམ་དང་ལྡན་པ། དབུ་སྐྲ་སེར་པོ་གྱེན་དུ་འབར་བ། གཡས་པས་རང་རང་གི་ཕྱག་མཚན་འཛིན་ཅིང་། གཡོན་པས་ཐུགས་ཀར་སྡིགས་མཛུབ་མཛད་པའོ། །

མི་མགོ་སྐམ་པོ་ལྔ་ལྔས་དབུ་ལ་བརྒྱན་ཅིང་། སྐམ་པོ་ལྔ་བཅུའི་དོ་ཤལ་ཅན། གཅེར་བུ་ཕྱག་རྒྱ་ལྔས་བརྒྱན་པ། ཞབས་གཡོན་བརྐྱང་ཞིང་གཡས་བསྐུམས་པའི་སྐྱིལ་ཀྲུང་ཕྱེད་པའི་གར་སྟབས་ཀྱིས་བཞུགས་པའོ། །
གསུམ་པ་ལ་གཉིས་ཏེ། རྒྱུ་རྡོ་རྗེ་འཛིན་པ་འོད་དུ་ཞུ་བ། ཞུ་བ་ལ་གླུས་བསྐུལ་བའོ། །
དང་པོ་ནི། དེ་ནས་གཙོ་བོ་ཡབ་ཡུམ་ལྔ་པོ་སྙོམས་པར་ཞུགས་པས། ནམ་མཁའ་ནས་ཨོཾ་ཨཱཿཧཱུྃ་ཧོཿདམར་པོ་གཉིས་དང་བཅས་པའི་རང་གི་བར་དོའི་ཤེས་པ་རིགས་ལྔ་སོ་སོའི་ཞལ་དུ་ཞུགས། ཡུམ་གྱི་མཁར་སླེབ་པའི་རྐྱེན་གྱིས་ཡབ་ཡུམ་རྣམས་རྗེས་ཆགས་ཀྱི་མེས་ཞུ་ནས་བྱང་ཆུབ་ཀྱི་སེམས་ཀྱི་རང་བཞིན་བདེ་བ་ཆེན་པོ་རྡོ་རྗེ་སེམས་དཔའི་ངོ་བོ་ཐིག་ལེ་ལྔར་གྱུར་པར་བསམ་མོ། །
གཉིས་པ་ནི། དེ་ནས་རང་གི་ཤེས་པ་མཚམས་ཀྱི་ལྷ་མོ་བཞིའི་ང་རྒྱལ་དུ་འཕོས་ཏེ། ཐོག་མར་པུཀྐ་སཱིས་མི་བསྐྱོད་པ་ལ་བསྐུལ་བ་ནི། ཁྱོད་ནི་ཞེ་སྡང་རྡོ་རྗེ་ཡོངས་སྐྱོང་བ། །
ཐུགས་དག་ཆོས་ནི་ཤིན་ཏུ་ཡོངས་དག་པ། །
ལྷ་ཡི་ལུས་ནི་ཡང་དག་རྒྱས་མཛད་པ། །
པུཀྐ་་་་་་གཞུང་དུ། སྦོས་མོ་སོགས་ཀྱི་གནས་ལུགས་པའི། །
མེ་ཏོག་ལ་སོགས་རང་གི་གླུས། །
དེ་ལྟར་གཙོ་བོ་གཞན་དག་ལའང་། །
མཚམས་ཀྱི་ལྷ་མོ་རྣམས་ཀྱི་གླུས། །
ཞེས་གསུངས་པ་ནི་དབུས་སུ་གཙོ་བོ་གང་ཡོད་པའི་མཚམས་མ་བཞིས་བསྐུལ་བའི་དོན་ཡིན་ལ། དེའི་ཚེ་མེ་ཏོག་མ་ནི་བདག་ལ་མྱུར་དུ་གཟིགས་ཞེས་སོགས་འདོན་པ་བསྒྱུར་དགོས་སོ།། སཱི་ནི་བདག་ལ་མྱུར་དུ་གཟིགས། །
རྣམ་པར་འདྲེན་པ་འཇིག་རྟེན་སྨན་སླད་དུ། །
སྟོང་པ་ཉིད་སྤོངས་སྐྱེ་བ་བཞེས་པར་མཛོད། །
དེ་བཞིན་དུ་རི་ཁྲོད་མས་རྣམ་སྣང་ལ། ཁྱོད་ནི་གཏི་མུག་རྡོ་རྗེ་ཡོངས་སྐྱོང་བ། །
སྐུ་ཡི་དག་པ་ཆོས་ཀྱི་གཟུགས་བརྙན་གྱིས། །
ལྷ་ཡི་ལུས་ནི་ཡང་དག་རྒྱས་མཛད་པ། །
རི་ཁྲོད་མ་ནི་བདག་ལ་མྱུར་དུ་གཟིགས། །
རྣམ་པར་འདྲེན་པ་འཇིག་རྟེན་སྨན་སླད་དུ། །
སྟོང་པ་ཉིད་སྤོངས་སྐྱེ་བ་བཞེས་པར་མཛོད། །
ཙཎྜ་ལཱིས་འོད་དཔག་མེད་ལ། ཁྱོད་ནི་འདོད་ཆགས་རྡོ་རྗེ་ཡོངས་སྐྱོང་བ། །
གསུང་ངག་ལེགས་པར་སོ་སོར་རྟོག་པ་ཡིས། །
ལྷ་ཡི་ལུས་ནི་ཡང་དག་རྒྱས་མཛད་པ། །
གཏུམ་པར་ལྡན་པ་བདག་ལ་མྱུར་དུ་གཟིགས། །
རྣམ་པར་འདྲེན་པ་འཇིག་རྟེན་དོན་གྱི་ཕྱིར། །
སྟོང་པ་ཉིད་སྤོངས་སྐྱེ་བ་བཞེས་པར་མཛོད། །
གཡུང་མོས་རྡོ་རྗེ་ཉི་མ་དང་། དོན་ཡོད་གྲུབ་པ་གཉིས་ལ། ཁྱོད་ནི་སངས་རྒྱས་ཐམས་ཅད་ཡོངས་སྐྱོང་བ། །
གཟུགས་ཀུན་ནན་ཏན་ཐམས་ཅད་མཉམ་ཉིད་ཀྱིས། །
ལྷ་ཡི་ལུས་ནི་ཡང་དག་རྒྱས་མཛད་པ། །
ཌོམྦི་ནཱི་ནི་བདག་ལ་མྱུར་དུ་གཟིགས། །
རྣམ་པར་འདྲེན་པ་འཇིག་རྟེན་དོན་གྱི་ཕྱིར། །
སྟོང་པ་ཉིད་སྤོངས་སྐྱེ་བ་བཞེས་པར་མཛོད། །
ཅེས་བསྐུལ་ལོ། །
བཞི་པ་ནི། དེ་ལྟར་བསྐུལ་བའི་རྐྱེན་དང་། སྔོན་གྱི་སྨོན་ལམ་གྱི་འཕེན་པས་ཐིག་ལེ་དེ་རྣམས་ཆ་གཉིས་སུ་གྱུར་པ་ལས། དབུས་ཀྱི་ཐིག་ལེ་ཧཱུྃ་མཱྃ། ཤར་གྱི་ཐིག་ལེ་ཨོཾ་ལྃ། ལྷོའི་ཐིག་ལེ་ཏྲཱྃ་ཏཱྃ། ནུབ་ཀྱི་ཐིག་ལེ་ཨཱྃ་པཱྃ། བྱང་གི་ཐིག་ལེ་ཁྃ་ཏཱྃ་གི་ས་བོན་འོད་འབར་ཞིང་འཇིགས་པར་གྱུར། དེ་རྣམས་ཡོངས་སུ་གྱུར་པ་ལས་མཁའ་འགྲོ་ལྔའི་སྐུར་བཞེངས་པ་ནི། དབུས་སུ་ཐུགས་ཀྱི་མཁའ་འགྲོ་སྐུ་མདོག་དབང་པོ་སྔོན་པོ་ལྟ་བུ་ཞལ་བརྒྱད་ཕྱག་བཅུ་དྲུག་ཞབས་བཞི་པ། རྩ་བའི་ཞལ་སྔོ། གཡས་དཀར། གཡོན་དམར། གཞན་ཡུམ་ལ་སོགས་པ་རྒྱུའི་རྡོ་རྗེ་འཆང་དང་འདྲ། ཤར་དུ་རྟག་པ་སྐུ་མདོག་ཟླ་བ་ལྟར་དཀར་ཞིང་རྩ་བའི་ཞལ་དཀར་བ། གཡས་གནག གཡོན་དམར་བ། ལྷོར་རིན་ཆེན་རྒྱལ་པོ་སྐུ་མདོག་གསེར་བཙོ་མ་ལྟ་བུ་རྩ་བའི་ཞལ་སེར། གཡས་གནག གཡོན་དམར་བ། ནུབ་ཏུ་རྟ་མགྲིན་སྐུ་མདོག་པདྨ་རཱ་ག་ལྟར་དམར་བ་རྩ་བའི་ཞལ་དམར། གཡས་གནག གཡོན་དཀར་བ། བྱང་དུ་རྟ་མཆོག་སྐུ་མདོག་ཨིནྡྲ་ནཱི་ལ་མརྒད་ཟེར་ལྟར་ལྗང་བ། རྩ་ཞལ་རྟའི་གདོང་པ་ཅན་ལྗང་གུ། གཡས་གནག གཡོན་དཀར་བ། ཞལ་ཕྱག་ལྷག་མ་རྣམས་དང་ཡུམ་རྣམས་རྒྱུའི་རྡོ་རྗེ་འཆང་གི་སྐབས་ལྟར་གསལ་གདབ་བོ། །

དེ་ནས་གཙོ་བོ་ལྔའི་ཐུགས་ཀར་ཉི་མའི་དཀྱིལ་འཁོར་གྱི་སྟེང་དུ་སྔར་བཤད་པའི་རང་རང་གི་ས་བོན་རྣམས་ཡོངས་སུ་གྱུར་པ་ལས། རྡོ་རྗེ། འཁོར་ལོ། རིན་པོ་ཆེ། པདྨ། རལ་གྲི་རྣམས་རང་རང་གི་ས་བོན་གྱིས་མཚན་པ། དེ་ལས་འོད་ཟེར་འཕྲོས། སེམས་ཅན་གྱི་དོན་བྱས། ཚུར་འདུས་ཡོངས་སུ་གྱུར་པ་ལས། ཡེ་ཤེས་སེམས་དཔའ་རང་རང་དང་འདྲ་བའི་ཐུགས་ཀར་ཉི་མའི་དཀྱིལ་འཁོར་གྱི་སྟེང་དུ་ཏིང་ངེ་འཛིན་སེམས་དཔའ་སོ་སོའི་ཕྱག་མཚན་ས་བོན་གྱིས་མཚན་པ། དེ་ལྟར་གཙོ་བོ་སེམས་དཔའ་སུམ་བརྩེགས་སུ་བསྒོམས་ནས། ཨོཾ་དྷརྨ་དྷཱ་ཏུ་སྭ་བྷཱ་ཝ་ཨཱཏྨ་ཀོ྅ཧཾ། ཞེས་བྱ་བས་བྱིན་གྱིས་བརླབ་བོ། །
དེ་་་་་་སྣོད་བཅུད་སྦྱང་བ་འདི་གུར་རྒྱན་དུ་གསུངས་པས་བྲིས་པ་ཡིན་ལ། མི་ཐུབ་ཟླ་བའི་གཞུང་དུ་མ་བཤད་ཅིང་། རྗེ་བཙུན་གོང་མས་མན་ངག་ལུགས་དང་འགྲེལ་པ་ལུགས་ལ་འདི་ཡོད་མེད་ཀྱི་ཁྱད་པར་གསུངས་པས་གུར་རྒྱན་ནས་གསུངས་པ་མན་ངག་ལུགས་ཀྱི་དབང་དུ་བྱས་སམ་སྙམ། ནས་ཐུགས་ཀའི་ཏིང་ངེ་འཛིན་སེམས་དཔའི་འོད་ཟེར་གྱིས་སྣོད་ཐམས་ཅད་གཞལ་ཡས་ཁང་དང་། བཅུད་ཐམས་ཅད་མཁའ་འགྲོ་ལྔའི་ལྷ་ཚོགས་སུ་བྱས་པར་བསམ་མོ།།  །།གཉིས་པ་ཡེ་ཤེས་ཀྱི་འཁོར་ལོ་དགུག་གཞུག་བྱ་བ་ནི། སླར་ཡང་ཐུགས་ཀའི་ས་བོན་ལས་འོད་ཟེར་འཕྲོས་པས་རང་བཞིན་གྱི་གནས་ནས་མཁའ་འགྲོ་ལྔའི་དཀྱིལ་འཁོར་གྱི་ལྷ་ཚོགས་རྟེན་དང་བརྟེན་པར་བཅས་པ་ལ་སངས་རྒྱས་བྱང་ཆུབ་སེམས་དཔའི་ཚོགས་དཔག་ཏུ་མེད་པས་བསྐོར་བ་མདུན་གྱི་ནམ་མཁར་སྤྱན་དྲངས། ཨོཾ་ཨེ་ཧྱེ་ཧི་བྷ་ག་ཝཱན་མ་ཧཱ་ཀཱ་རུ་ཎཱི་ཀ་པཉྩ་ཌཱ་ཀི་ནཱི་བཛྲ་ས་མཱ་ཛཿ ཞེས་བརྗོད། ཚོགས་ཞིང་གི་སྐབས་ལྟར་ལྷ་མོ་བརྒྱད་ཀྱིས་མཆོད་ནས། ཁྱོད་ནི་རྣལ་འབྱོར་མ་ཚོགས་སོགས་ཀྱིས་བསྟོད། ཐུགས་ཀའི་ས་བོན་ལས་གཽ་རཱི་ལྕགས་ཀྱུ་ཐོགས་པ་དཔག་ཏུ་མེད་པ་སྤྲོས་ཏེ། ཡེ་ཤེས་པ་རྣམས་ཀྱི་ཐུགས་ཀར་རེག་པའི་ཚུལ་དུ་བྱས་པས་ཡེ་ཤེས་པ་རྣམས་སྲུང་བའི་འཁོར་ལོའི་ནང་དུ་དགུག་པར་བསམས་ལ་ལུས་ཀྱིས་ལྕགས་ཀྱུའི་ཕྱག་རྒྱ་བཅས་ཏེ། ངག་ཏུ་ཨོཾ་ཨེ་ཧྱེ་ཧི་བྷ་ག་ཝཱན་མ་ཧཱ་ཀཱ་རུ་ཎཱི་ཀ་པཉྩ་ཌཱ་ཀི་ནཱི་ས་པ་རི་ཝཱ་ར་ཨོཾ་བཛྲ་གཽ་རཱི་ཨཱ་ཀརྵ་ཡ་ཛཿ ཞེས་བརྗོད་དེ། དེ་བཞིན་དུ་ཙཽ་རཱི་སེར་མོ་ཞགས་པ་ཐོགས་པ་དཔག་ཏུ་མེད་པ་སྤྲོས་ཏེ་ཡེ་ཤེས་པ་རྣམས་ཀྱི་མགྲིན་པར་རེག་པའི་ཚུལ་དུ་བྱས་པས། ཡེ་ཤེས་ཀྱི་འཁོར་ལོ་རྟེན་དང་བརྟེན་པར་བཅས་པ་རང་གི་དམ་ཚིག་གི་འཁོར་ལོ་ལ་བཅུག་པར་བསམས་ལ་ཞགས་པའི་ཕྱག་རྒྱ་དང་། ཨོཾ་བཛྲ་ཙཽ་རཱི་པྲ་བེ་ཤཱ་ཡ་ཧཱུྃ། བེ་ཏཱ་ལཱི་དམར་མོ་ལྕགས་སྒྲོག་ཐོགས་པ་དཔག་ཏུ་མེད་པ་སྤྲོས་ནས་དཀྱིལ་འཁོར་པ་ཐམས་ཅད་ཀྱི་ཞབས་ལ་ལྕགས་སྒྲོག་གིས་རེག་པའི་ཚུལ་དུ་བྱས་པས་ཡེ་ཤེས་པ་དང་དམ་ཚིག་པ་དབྱེར་མེད་གཅིག་ཏུ་གྱུར་པར་མོས་ལ་ལྕགས་སྒྲོག་གི་ཕྱག་རྒྱ་དང་། ཨོཾ་བཛྲ་བེ་ཏཱ་ལཱི་བནྡྷ་བྃ། གྷསྨ་རཱི་དྲིལ་བུ་ཐོགས་པ་དཔག་ཏུ་མེད་པ་སྤྲོས་ཏེ་གཞལ་ཡས་ཁང་གི་ཕྱི་ནང་ཐམས་ཅད་གང་བས་ལྷ་རྣམས་དགྱེས་པ་ཁྱད་པར་ཅན་བསྐྱེད་ཅིང་། རང་ཡེ་ཤེས་ཀྱི་འཁོར་ལོའི་ངོ་བོར་ང་རྒྱལ་བརྟན་པོ་བསྐྱེད་ནས་དྲིལ་བུའི་ཕྱག་རྒྱ་དང་། ཨོཾ་བཛྲ་གྷསྨ་རཱི་ཝ་ཤཾ་ཀུ་རུ་ཧོཿ ཞེས་བརྗོད་དེ་ཕྱག་རྒྱ་རྣམས་ནི་དེ་ཉིད་བསྡུས་པ་ནས་འབྱུང་བ་བཞིན་བྱ་སྟེ་སྒྲུབ་པའོ། །
གསུམ་པ་སྐྱེ་མཆེད་དང་སྐུ་གསུང་ཐུགས་བྱིན་གྱིས་བརླབ་པ་ནི། དེ་ནས་ལྷ་ཐམས་ཅད་ཀྱི་མིག་ཏུ་མྃ་ལས་གཏི་མུག་རྡོ་རྗེ་མ་དཀར་མོ། རྣ་བར་དྃ་ལས་ཞེ་སྡང་རྡོ་རྗེ་མ་སྔོན་མོ། སྣར་པྃ་ལས་སེར་སྣ་རྡོ་རྗེ་མ་སེར་མོ། ལྕེ་ལ་རྃ་ལས་འདོད་ཆགས་རྡོ་རྗེ་མ་དམར་མོ། དཔྲལ་བར་ཨོཾ་ལས་ཕྲག་དོག་རྡོ་རྗེ་མ་ལྗང་གུ། སྙིང་གར་ནྃ་ལས་བདག་མེད་རྣལ་འབྱོར་མ་ནག་མོ། སྤྱི་བོར་ཨྃ་ལས་སྐུ་རྡོ་རྗེ་མ་དཀར་མོ། མགྲིན་པར་ཨཱཿལས་གསུང་རྡོ་རྗེ་མ་དམར་མོ། སྙིང་གར་ཧཱུྃ་ལས་ཐུགས་རྡོ་རྗེ་མ་ནག་མོ། དེ་ཐམས་ཅད་ཀྱང་ཞལ་གཅིག་ཕྱག་གཉིས་མ་གཡས་གྲི་གུག་གཡོན་ཐོད་པ། གྲུ་མོ་ན་ཁ་ཊྭཱཾ་ག་འཛིན་ཅིང་རོའི་སྟེང་ན་སྐྱིལ་ཀྲུང་ཕྱེད་པའི་གར་གྱིས་ཡེ་ཤེས་ཀྱི་མེ་འབར་བའི་དབུས་ན་བཞུགས་པར་བསམས་ལ། ཨོཾ་ཁེ་ཙ་རཱི་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཨོཾ་བྷཱུ་ཙ་རཱི་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཨོཾ་པཱ་ཏཱ་ལ་བ་སཱི་ནི་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཞེས་བརྗོད་དེ་བྱིན་གྱིས་བརླབ་བོ།།  །།གསུམ་པ་དབང་བསྐུར་བ་མི་བསྐྱོད་པའི་ཡན་ལག་ནི། ཐུགས་ཀའི་ས་བོན་ལས་འོད་ཟེར་འཕྲོས་པས་དབང་གི་ལྷ་དེ་བཞིན་གཤེགས་པ་རིགས་ལྔ་ཡུམ་བཞི་སེམས་དཔའ་བརྒྱད་ལྷ་མོ་དྲུག་ཁྲོ་བོ་བཅུ། འཁོར་དཔག་ཏུ་མེད་པ་དང་བཅས་པ་སྤྱན་དྲངས་པར་བསམས་ལ། ཨོཾ་ཨེ་ཧྱེ་ཧི་བྷ་ག་ཝཱན་མ་ཧཱ་ཀཱ་རུ་ཎི་ཀ་པཉྩ་ཀུ་ལ་ས་པ་རི་ཝཱ་ར་བཛྲ་ས་མཱ་ཛཿཞེས་བརྗོད་ལ་ལྷ་མོ་བརྒྱད་ཀྱིས་མཆོད་ཅིང་། ཞེ་སྡང་རྡོ་རྗེར་ཕྱག་འཚལ་བསྟོད། །

གཏི་མུག་རྡོ་རྗེར་ཕྱག་འཚལ་བསྟོད། །
སེར་སྣ་རྡོ་རྗེ་བདག་ལ་སྩོལ། །
འདོད་ཆགས་རྡོ་རྗེ་བདག་ལ་སྐྱོབས། །
ཡིད་དང་ཕྲག་དོག་ཆེན་པོ་ཀུན། །
རྡོ་རྗེ་ཅན་གྱི་དམ་ཚིག་མགོན། །
ལས་རྣམས་ཐམས་ཅད་སྒྲུབ་མཛད་པ། །
རྡོ་རྗེ་ཅན་ཀུན་བདག་དགྱེས་མཛོད། །
ཅེས་པས་བསྟོད་ལ། བཅོམ་ལྡན་དེ་བཞིན་གཤེགས་པ་ཀུན། །
ཞེས་སོགས་ཀྱིས་གསོལ་བ་བཏབ་པས། སངས་རྒྱས་དེ་རྣམས་ཁྲོ་ཆགས་ཀྱི་རྣམ་པ་ཧེ་རུ་ཀ་ཞལ་བརྒྱད་ཕྱག་བཅུ་དྲུག་པར་གྱུར་ནས། སངས་རྒྱས་རྣམས་ནི་ཐམས་ཅད་ཀྱི། །
ཞེས་སོགས་དང་། ཨོཾ་བཛྲཱི་བྷ་ཝ་ཨ་བྷི་ཥིཉྩ་ཧཱུྃ་ཞེས་གསུངས་ཞིང་། གཙོ་བོའི་ཐུགས་ཀ་ནས་སྐུ་གསུང་ཐུགས་ཀྱི་རྡོ་རྗེ་མ་གསུམ། གཟུགས་རྡོ་རྗེ་མ་ལ་སོགས་པ་ལྔ་སྟེ། རིག་མ་བརྒྱད་ཀྱིས་བུམ་པ་ཡེ་ཤེས་ཀྱི་བདུད་རྩི་ལྔས་གང་བས་ལྷ་ཐམས་ཅད་ཀྱི་སྤྱི་གཙུག་ཚངས་པའི་བུ་ག་ནས་དབང་བསྐུར། རིག་མ་རྣམས་ཀྱིས་རྡོ་རྗེའི་གླུ་ལེན། བྱང་ཆུབ་སེམས་དཔའ་རྣམས་ཀྱིས་བཀྲ་ཤིས་བརྗོད། རིག་མ་རྣམས་ཀྱིས་མཆོད། ཁྲོ་བོ་ཁྲོ་མོ་རྣམས་ཀྱིས་བགེགས་བསྐྲད་པར་བསམ་ཞིང་། དབང་བསྐུར་བའི་ཆུ་རྒྱུན་དེས་ལུས་ཐམས་ཅད་གང་། སྒོ་གསུམ་གྱི་དྲི་མ་དག ཆུ་ལྷག་མ་ཡར་ལུད་པ་ལས་རྡོ་རྗེ་ཅན་ཡབ་ཡུམ་ལ་མི་བསྐྱོད་པ་གཙོ་བོར་གྱུར་པའི་རིགས་རྣམ་པ་ལྔས་དབུར་བརྒྱན་པའི་མི་བསྐྱོད་པའི་སྤྱི་བོར་རྡོ་རྗེ་ནག་པོ། གཙོ་བོ་ཡབ་ཡུམ་གཞན་བཞི་ལ་རང་རང་གི་རིགས་ཀྱི་བདག་པོས་དབུར་བརྒྱན་པའི་རྣམ་སྣང་གྱི་སྤྱི་བོར་འཁོར་ལོ་དཀར་པོ། རིན་ཆེན་འབྱུང་ལྡན་གྱི་སྤྱི་བོར་རིན་པོ་ཆེ་སེར་པོ་ཟུར་བརྒྱད་པ། འོད་དཔག་མེད་ཀྱི་སྤྱི་བོར་པདྨ་དམར་པོ། དོན་ཡོད་གྲུབ་པའི་སྤྱི་བོར་རལ་གྲི་ལྗང་གུ་རྣམས་ཀྱིས་རྒྱས་གདབ། འཁོར་གྱི་ལྷ་མོ་བྱང་ཤར་བ་དང་ཤར་ཕྱོགས་པ་རྣམས་ལ་མི་བསྐྱོད་པ། ཤར་ལྷོ་པ་དང་ལྷོ་ཕྱོགས་པ་རྣམས་ལ་རྣམ་སྣང་ཞེས་སོགས་མཛད་པ་ཡོད་ན་ཡང་། རང་རང་གི་གཙོ་བོས་དབུར་བརྒྱན་པ་འདི་ཉིད་གུར་ལེའུ་དང་པོའི་དག་པའི་སྐབས་དང་། མི་ཐུབ་ཟླ་བའི་གཞུང་གི་དགོངས་པ་ཡིན་ནོ།་་་་་།འཁོར་གྱི་ལྷ་མོ་རྣམས་ལ་རང་རང་གི་གཙོ་བོས་དབུར་བརྒྱན། ཕྱིའི་དཀྱིལ་འཁོར་གྱི་སྒོ་མ་བཞིའི་ལྕགས་ཀྱུ་མ་ལ་རྣམ་པར་སྣང་མཛད། ཞགས་པ་མ་ལ་རིན་ཆེན་འབྱུང་ལྡན། ལྕགས་སྒྲོག་མ་ལ་འོད་དཔག་མེད། དྲིལ་བུ་མ་ལ་དོན་ཡོད་གྲུབ་པས་དབུར་བརྒྱན་པར་བསམས་ལ། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཞེས་བརྗོད་ཅིང་ང་རྒྱལ་གཟུང་ངོ་།།  །།བཞི་པ་བདུད་རྩི་མྱང་བ་འོད་དཔག་ཏུ་མེད་པའི་ཡན་ལག་ནི། མདུན་དུ་བདུད་རྩི་དངོས་སུ་བཤམས་པ་ཡོད་དམ། མེད་ན་བསམས་པས་ཀྱང་རུང་སྟེ། ཨོཾ་བཛྲ་ཨ་མྲྀ་ཏ་ཀུཎྜ་ལི་ཧ་ན་ཧ་ན་ཧཱུྃ་ཧཱུྃ་ཧཱུྃ་ཕཊ། ཅེས་པས་བགེགས་བསང་། ཨོཾ་སྭ་བྷཱ་ཝ་ཤུདྡྷཿསརྦ་དྷརྨཱཿསྭ་བྷཱ་ཝ་ཤུདྡྷོ྅ཧཾ། ཞེས་བརྗོད་དེ་སྟོང་པར་བསམ་པས་སྦྱངས་ལ། རྫས་རྣམས་བསྐྱེད་པ་ནི། སྟོང་པའི་ངང་ལས་ཡྃ་ལས་རླུང་གི་དཀྱིལ་འཁོར་གཞུ་བདུངས་པ་ལྟ་བུ་གཡོ་བའི་བ་དན་གྱིས་མཚན་པ། དེའི་སྟེང་དུ་རྃ་ལས་མེའི་དཀྱིལ་འཁོར་གྲུ་གསུམ་འབར་བས་མཚན་པ། དེའི་སྟེང་དུ་ཨ་ལས་ཐོད་པ་དུམ་བུ་གསུམ་པ། མདོག་དཀར་བ། དཔྲལ་བ་རང་ལ་བསྟན་པ། དེའི་སྟེང་དུ་ཡང་ཨ་ལས་ཟླ་བའི་དཀྱིལ་འཁོར་ཉ་གང་བ། ཟླ་བའི་སྟེང་དུ་ཤར་དུ་གོ་ལས་བ་གླང་གི་ཤ ལྷོར་ཀུ་ལས་ཁྱིའི་ཤ ནུབ་ཏུ་ད་ལས་རྟའི་ཤ བྱང་དུ་ཧ་ལས་གླང་པོ་ཆེའི་ཤ དབུས་སུ་ན་ལས་མིའི་ཤ ཤ་ལྔ་པོ་རེ་རེའི་སྟེང་དུ་ཤར་དུ་བྷྲཱུྃ་ལས་དྲི་ཆེན། ལྷོར་ཨཱྃ་ལས་རཀྟ། ནུབ་ཏུ་ཛྲཱིཾ་ལས་བྱང་ཆུབ་ཀྱི་སེམས། བྱང་དུ་ཁྃ་ལས་ཤ་ཆེན་གྱི་དྭངས་མ། དབུས་སུ་ཧཱུྃ་ལས་དྲི་ཆུ། དེ་དག་གི་སྟེང་དུ་ཤར་དུ་བྷྲཱུྃ་མེ་ལོང་ལྟ་བུའི་ཡེ་ཤེས། ལྷོར་ཨཱྃ་མཉམ་པ་ཉིད་ཀྱི་ཡེ་ཤེས། ནུབ་ཏུ་ཛྲཱིཾ་སོ་སོར་རྟོག་པའི་ཡེ་ཤེས། བྱང་དུ་ཁྃ་བྱ་བ་གྲུབ་པའི་ཡེ་ཤེས། དབུས་སུ་ཧཱུྃ་ཆོས་ཀྱི་དབྱིངས་ཀྱི་ཡེ་ཤེས་སུ་མོས་པར་བྱ། ཡང་དེ་ཐམས་ཅད་ཐབས་ཤེས་ལས་བྱུང་བར་མཚོན་པའི་ཕྱིར་སྔར་གྱི་ཟླ་བའི་དཀྱིལ་འཁོར་གྱི་མཐའ་སྐོར་དུ་ཨཱ་ལི་བཅུ་དྲུག་གཡོན་སྐོར། ཀཱ་ལི་སོ་བཞི་གཡས་སྐོར་དུ་དགོད། དེ་ཐམས་ཅད་ཀྱི་སྟེང་གི་ནམ་མཁའ་ལ་ཨོཾ་ཡིག་དཀར་པོ་མགོ་ཐུར་དུ་ལྟ་བ། དེའི་སྟེང་དུ་རྃ་ལས་ཉི་མའི་དཀྱིལ་འཁོར། དེའི་སྟེང་དུ་ཧཱུྃ་ལས་རྡོ་རྗེ་ཧཱུྃ་གིས་མཚན་པ་བསམ་པར་བྱའོ། །

དེ་ནས་བྱིན་གྱིས་བརླབ་པར་བྱ་སྟེ། སྟེང་གི་རྡོ་རྗེའི་ལྟེ་བའི་ཧཱུྃ་ལས་འོད་ཟེར་འོག་ཏུ་འཕྲོས་པས་རླུང་གི་དཀྱིལ་འཁོར་ལ་ཕོག དེ་གཡོས་པས་མེ་འབར། དེས་ཐོད་པའི་ནང་གི་ཤ་ལྔ་དང་བདུད་རྩི་ལྔ་པོ་ཐམས་ཅད་བསྐོལ་ཞིང་ཞུ་བའི་རླངས་པ་གྱེན་དུ་སོང་བ་ཨོཾ་དང་རྡོ་རྗེའི་ལྟེ་བའི་ཧཱུྃ་ལ་ཕོག དེ་གཉིས་ལས་བདུད་རྩིའི་རྒྱུན་འཛག ཡང་ཧཱུྃ་ལས་འོད་འཕྲོས་པས་ཕྱོགས་བཅུའི་དེ་བཞིན་གཤེགས་པ་ཐམས་ཅད་ཀྱི་ཐུགས་ཀ་ནས་ཡེ་ཤེས་ཀྱི་བདུད་རྩི་ཧེ་རུ་ཀ་ཞལ་གཅིག་ཕྱག་གཉིས་པའི་རྣམ་པ་ཅན་དཔག་ཏུ་མེད་པ་སྤྱན་དྲངས་ཏེ། རྡོ་རྗེའི་ལྟེ་བའི་ཧཱུྃ་ལ་ཐིམ་པས་རྡོ་རྗེ་ལྗིད་དང་ལྡན་པར་གྱུར། རྡོ་རྗེ་ཉི་མ་ཨོཾ་དང་བཅས་པ་ཐོད་པའི་ནང་དུ་ལྷུང་སྟེ་འོད་དུ་ཞུ་ནས་དམ་ཚིག་གི་བདུད་རྩི་དང་གཉིས་སུ་མེད་པར་གྱུར་ཏེ། ཁ་དོག་དྲི་རོ་ནུས་པ་ཕུན་སུམ་ཚོགས་པའི་བདུད་རྩིའི་རྒྱ་མཚོ་ཆེན་པོར་བསམས་ལ་ཨོཾ་ཨཱཿཧཱུྃ་ཧ་ཧོ་ཧྲཱིཿ ཞེས་ལན་གསུམ་བརྗོད་ལ་བྱིན་གྱིས་བརླབ། དེ་ནས་རང་དང་ལྷ་ཐམས་ཅད་ཀྱི་ལྕེ་ལ་རྡོ་རྗེ་ནས་འབྲས་ཙམ་རེ་བསམས་ལ་དེ་ལས་འོད་བྱུང་ནས་བདུད་རྩི་གསོལ་བས་ཚིམ་ཞིང་དགེས་པར་མོས་ཏེ། དངོས་སུ་བདུད་རྩི་ཡོད་ན་མཐེབ་སྲིན་གྱིས་ལྕེ་ལ་མྱངས་ཤིང་། ཨོཾ་སརྦ་ཏ་ཐཱ་ག་ཏ་ཨ་མྲྀ་ཏ་སྭ་དཱ་ན་བཛྲ་སྭ་བྷ་ཝ་ཨཱཏྨ་ཀོ྅ཧཾ། ཞེས་བརྗོད་ཅིང་ང་རྒྱལ་གཟུང་ངོ་། །
ལྔ་པ་མཆོད་པ་དོན་ཡོད་གྲུབ་པའི་ཡན་ལག་ནི། ཡེ་ཤེས་སེམས་དཔའི་ཐུགས་ཀ་ནས་སྤྲུལ་པའི་ལྷ་མོ་བརྒྱད་ཀྱིས་བདག་དང་དཀྱིལ་འཁོར་པ་ཐམས་ཅད་ལ་མཆོད་པར་མོས་ཏེ། དཀར་མོ་རི་དྭགས་སོགས་དང་། ཨོཾ་སརྦ་ཏ་ཐཱ་ག་ཏ་པུ་ཙ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཞེས་བརྗོད་ཅིང་ང་རྒྱལ་གཟུང་ངོ་། །
དྲུག་པ་བསྟོད་པ་རིན་ཆེན་འབྱུང་ལྡན་གྱི་ཡན་ལག་ནི། ལྷ་མོ་དེ་རྣམས་ཀྱིས་བདག་དང་དཀྱིལ་འཁོར་པ་ལ་བསྟོད་པར་བསམ་ཞིང་། ཁྱོད་ནི་རྣལ་འབྱོར་མ་ཚོགས་ཡོངས་སུ་བསྐོར། །
ཁྱོད་ནི་ཉིད་ཀྱི་ཐུགས་ཀྱིས་མཆོག་བརྙེས་ཏེ། །
ཁྱོད་ཀྱིས་རྒྱུ་དང་མི་རྒྱུའི་འགྲོ་བ་ཀུན་བརྒྱན་ཅིང་། །
སྙིང་རྗེའི་ཐུགས་ཀྱིས་སེམས་ཅན་སད་མཛད་པ། །
སྒྱུ་མའི་སྤྲོས་པ་རྡོ་རྗེ་བསྒྲུབ་པའི་ཡིད། །
ཧེ་རུ་ཀ་དཔལ་རྡོ་རྗེ་ཡིད་ཀྱིས་དགྱེས། །
ཨོཾ་སརྦ་ཏ་ཐཱ་ག་ཏ་སྟུ་ཏི་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཞེས་བརྗོད་ཅིང་ང་རྒྱལ་གཟུང་ངོ་། །
གཉིས་པ་རྫོགས་པའི་རིམ་པ་ནི་མན་ངག་ཐོབ་པ་རྣམས་ཀྱིས་གཏུམ་མོ་འཁོར་ལོ་བཞིའི་དམིགས་པ་རྒྱས་པར་བསྒོམས་ཏེ། མན་ངག་ལས་འབྱུང་བ་ལྟར་རོ། །
ཏིང་ངེ་འཛིན་གསུམ་གྱིས་འཆིང་བའི་ཚེ་རྒྱུ་རྡོ་རྗེ་འཛིན་པ་བསྐྱེད་པ་ཡན་ཆད་དང་པོ་སྦྱོར་བ། འཁོར་གྱི་ལྷ་མོ་དབྱུང་བ་ནས་ཡན་ལག་དྲུག་རྫོགས་པའི་བར་དཀྱིལ་འཁོར་རྒྱལ་མཆོག་ཏུ་བྱས་ནས། ཕྲ་མོའི་རྣལ་འབྱོར་མན་ཆད་ལས་རྒྱལ་མཆོག་སྟེ། དེ་བསྒོམ་པར་འདོད་ན་ལུས་རྡོ་རྗེའི་སྐྱིལ་ཀྲུང་སོགས་རྣམ་སྣང་གི་ཆོས་བདུན་དང་ལྡན་པར་བྱས་ནས། དམིགས་པའི་རིམ་པ་ནི་དབུས་ཀྱི་གཙོ་བོ་གང་ཡིན་པའི་ཐུགས་ཀར་ཟླ་བའི་སྟེང་དུ་ཧཱུྃ་ལས་རྡོ་རྗེ་སྔོན་པོ་ནས་འབྲས་ཙམ་ལྟེ་བ་ལ་ཧཱུྃ་གིས་མཚན་པ་དེ་ལས་འོད་ཐུར་དུ་འཕྲོས་པས་ལྟེ་བའི་ཨྃ་མེ་འབར་བས་སྔར་གྱི་ཧཱུྃ་ཞུ་ནས་ཐིག་ལེར་བྱས་པ་ཡུམ་གྱི་ཀུནྡ་སྣ་རྩེར་ཕབ་ལ་ཡུངས་ཀར་གྱི་ཆ་ཙམ་དུ་བསམ། དེའི་ནང་དུ་རྡོ་རྗེའམ་འཁོར་ལོ་ལ་སོགས་པ་ཕྱག་མཚན་ཕྲ་མོ་དེའི་ལྟེ་བར་བསྡུས་པའི་དཀྱིལ་འཁོར་རྟེན་དང་བརྟེན་པར་བཅས་པ་ཤིན་ཏུ་ཕྲ་བ། དེའི་ཡུམ་མཛེས་སྤྱིར་རྩེར་ཡང་ཐིག་ལེ་སྐྲའི་རྩེ་མོ་བརྒྱ་སྟོང་གི་ཚད་ཙམ་དེར་ཡང་ཕྱག་མཚན་ས་བོན་གྱིས་མཚན་པ་ཤིན་ཏུ་ཕྲ་བ་བསྒོམས་ལ། ས་བོན་ལས་འོད་འཕྲོས་པས་ནང་ནས་རིམ་གྱིས་གསལ་བཏབ་ལ། སྣོད་བཅུད་ཀྱི་བར་དུ་གསལ་བར་བྱས། དེ་དག་འོད་ཕུང་དུ་བྱས་ནས་རིམ་གྱིས་བསྡུས། ས་བོན་ཕྲ་མོ་ལ་སེམས་གཟུང་། དེ་ལ་སྐྱོ་བའམ་འཕྲོ་ན། དེའང་མི་དམིགས་པར་བྱས་ཏེ་སྟོང་པའི་ངང་དུ་གཞག དེ་ལ་མི་གནས་ན་ཡང་ས་བོན་ལས་རིམ་གྱིས་ལངས་ཏེ་སྣོད་བཅུད་ཀྱི་བར་དུ་གསལ་གདབ། དེ་བཞིན་དུ་ལངས་ནས་ཡང་ཡང་དུ་བསྒོམས་པས་གཞུང་ནས་བཤད་པའི་རྟགས་རྣམས་འབྱུང་བར་འགྱུར་རོ། །

འདི་ནི་དམིགས་པ་ཕྲ་བ་ལ་རྫོགས་རིམ་དུ་བཏགས་པ་སྟེ་ཟབ་མོ་བསྐྱེད་པའི་རིམ་པ་ཡིན་ནོ། །
རྗེས་རྫོགས་པར་བྱེད་པ་ལམ་གྱི་ཡན་ལག་ལ། དང་པོ་བཟླས་པའི་རྣལ་འབྱོར་ནི། དེ་ལྟར་རིམ་པ་གཉིས་བསྒོམས་པས་སྐྱོ་ན་སྔགས་བཟླ་བར་བྱ་སྟེ། ཤེལ་ལམ་ཉ་ཕྱིས་ལ་སོགས་པ་ལས་དང་རྗེས་སུ་མཐུན་པའི་ཕྲེང་བ་མཚན་ཉིད་དང་ལྡན་པ་བཟུང་ལ། རང་ལྷའི་ང་རྒྱལ་གྱིས་རང་གི་ལག་པ་གཡོན་པ་ཨཱཿལས་པདྨ་འདབ་མ་ལྔ་པ། དེའི་ལྟེ་བར་ཟླ་བའི་དཀྱིལ་འཁོར་ལ་ཨ་སོགས་དབྱངས་ཡིག་བཅུ་དྲུག་གིས་བསྐོར་བའི་དབུས་སུ་ཨཱཿས་མཚན་པ། ལག་པ་གཡས་པ་ཧཱུྃ་ལས་རྡོ་རྗེ་རྩེ་ལྔ་པ། ལག་པའི་མཐིལ་དུ་ཉི་མའི་དཀྱིལ་འཁོར་ལ་ཀ་སོགས་གསལ་བྱེད་སོ་བཞིས་གཡས་སུ་བསྐོར་བའི་ལྟེ་བ་ལ་ཡི་གེ་ཧཱུྃ་བསམས་ལ། བསང་སྦྱང་བྱས་པའི་ཕྲེང་བ་པད་སྐོར་སྔོན་དུ་འགྲོ་བས་བླངས་ཏེ་ལག་པ་གཉིས་ཁ་སྦྱར་གྱི་བར་དུ་གཞག དེ་གཉིས་ཀྱི་བར་དུ་བདུད་རྩིའི་ཡི་གེ་སུྃ་དཀར་པོ་འོད་ཟེར་འཕྲོ་བ་དམིགས་ཤིང་། རྡོ་རྗེ་དང་པདྨ་སྙོམས་པར་ཞུགས་པའི་བྱང་ཆུབ་ཀྱི་སེམས་སུྃ་ལ་ཁྱབ། དེས་ཨཱ་ལི་དང་ཀཱ་ལི་ལ་ཁྱབ། དེ་དག་དང་ཕྲེང་བ་གཉིས་སུ་མེད་པར་བསམས་ལ། ཨོཾ་པ་དེ་པ་དེ་མ་ཧཱ་ཛྙཱ་ན། སརྦ་བུདྡྷ་མ་ཡཾ་བྷ་ཝེ་ཏ་ཧཱུྃ་ཧཱུྃ་ཧཱུྃ་ཧོ་ཧོ་ཧོ་ཨཱ་ཁཾ་སྭཱ་ཧཱ། ཞེས་པའི་སྔགས་ཀྱིས་བྱིན་གྱིས་བརླབས་ཏེ། འདི་དང་པོ་བྱིན་གྱིས་བརློབ་པའི་དུས་སུ་ཕྲེང་སྐོར་གཅིག་བཟླས་ཤིང་། ཕྱིས་བཟླས་པ་ནམ་བྱེད་དུས་ཀྱང་གསུམ་ལ་སོགས་པས་བསྔགས་ན་མཐུ་དང་ལྡན་པར་འགྱུར་རོ། །
བཟླས་པའི་དམིགས་པ་ནི་གཙོ་བོ་རྣམས་ཀྱི་སྔགས་བཟླ་བའི་དུས་སུ། རང་རང་གི་ཡུམ་གྱི་ཐུགས་ཀའི་ས་བོན་ལས་སྔགས་ཀྱི་ཕྲེང་བ་བྱུང་། ཡུམ་གྱི་ཞལ་ནས་འཐོན། ཡབ་ཀྱི་ཞལ་དུ་ཞུགས། སྐུའི་དབྱིབས་བརྒྱུད། རྡོ་རྗེའི་ལམ་ནས་བྱུང་སྟེ་ཡུམ་གྱི་པདྨར་ཞུགས། སྐུའི་དབྱིབས་བརྒྱུད་དེ་ཡང་སྔར་བཞིན་དུ་འཁོར། སྔགས་ཀྱི་འོད་ཟེར་གྱིས་ཕྱོགས་བཅུའི་དེ་བཞིན་གཤེགས་པ་ཐམས་ཅད་ཀྱི་ཐུགས་རྒྱུད་བསྐུལ་བར་བསྒོམ་ཞིང་བཟླ། འཁོར་གྱི་སྔགས་ཟློས་པའི་དུས་སུ་སྔར་བཞིན་འཁོར་བ་ལ་དམིགས་ནས་བཟླས་པའི་སྔགས་ཀྱི་འོད་ཟེར་ལྷ་གང་ལ་ཕོག་པ་དེ་བདག་གི་དབང་དུ་འདུས་པར་བསམ་ཞིང་ཕྲིན་ལས་ལ་བསྐུལ་བར་བསྒོམ། སྔགས་ཀྱི་འོད་ཟེར་ཞི་བ་ལ་དཀར་པོ་ལ་སོགས་པ་ལས་དང་རྗེས་སུ་མཐུན་པ་སྟེ། བཟླས་པའི་སྔགས་ནི། ཨོཾ་དྷ་ར་དྷ་ར། དྷ་ར་ཡ་དྷ་ར་ཡ། མར་དྷ་མར་དྷ་བཛྲ་དྷྲྀཀ་ཕཊ་སྭཱ་ཧཱ། ཨོཾ་ཤཱ་ཤྭ་ཏ་པ་ར་མ་ཤཱ་ཤྭ་ཏ། ཨེ་ཧྱེ་ཧི། ཛི་ན་ཛིཀ་ཕཊ་སྭཱ་ཧཱ། ཨོཾ་བཛྲ་སཱུརྻ་ཏ་མོ་བི་དྷ་མ་ཧཱ་ས་མ་ཡ་སཏྭཾ་ཨ་ཧཾ་རཏྣ་དྷྲྀཀ་ཕཊ་སྭཱ་ཧཱ། ཨོཾ་བཛྲ་དྷརྨཱ་ས་མ་ཡ་སཏྭཾ། ཧུ་ལུ་ཧུ་ལུ་ཨ་རོ་ལྀཀ་ཕཊ་སྭཱ་ཧཱ། ཨོཾ་ཕུ་ཕུ་ཕུ་ཧི་ཧི་ཧི། པྲཛྙཱ་དྷྲྀཀ་ཕཊ་སྭཱ་ཧཱ། ཡབ་ལྔའི་སྔགས་སོ། །
ཨོཾ་ཨཱཿདྭེ་ཥ་ར་ཏཱི་ཧཱུྃ་ཕཊ་སྭཱ་ཧཱ། ཨོཾ་ཨཱཿམོ་ཧ་ར་ཏཱི་ཧཱུྃ་ཕཊ་སྭཱ་ཧཱ། ཨོཾ་ཨཱཿརཏྣ་ར་ཏཱི་ཧཱུྃ་ཕཊ་སྭཱ་ཧཱ། ཨོཾ་ཨཱཿརཱ་ག་ར་ཏཱི་ཧཱུྃ་ཕཊ་སྭཱ་ཧཱ། ཨོཾ་ཨཱཿབཛྲ་ར་ཏཱི་ཧཱུྃ་ཕཊ་སྭཱ་ཧཱ། ཡུམ་ལྔའི་འོ། །
ཨོཾ་ཨཱཿགྃ་ཧཱུྃ་ཕཊ་སྭཱ་ཧཱ། ཨོཾ་ཨཱཿགྃ་བཛྲ་གཽ་རཱི་ཧཱུྃ་ཕཊ་སྭཱ་ཧཱ། ཨོཾ་ཨཱཿཙྃ་ཧཱུྃ་ཕཊ་སྭཱ་ཧཱ། ཨོཾ་ཨཱཿཙྃ་བཛྲ་ཙཽ་རཱི་ཧཱུྃ་ཕཊ་སྭཱ་ཧཱ། ཨོཾ་ཨཱཿབྃ་ཧཱུྃ་ཕཊ་སྭཱ་ཧཱ། ཨོཾ་ཨཱཿབྃ་བཛྲ་བེ་ཏཱ་ལཱི་ཧཱུྃ་ཕཊ་སྭཱ་ཧཱ། ཨོཾ་ཨཱཿགྷཾ་ཧཱུྃ་ཕཊ་སྭཱ་ཧཱ། ཨོཾ་ཨཱཿགྷཾ་བཛྲ་གྷསྨ་རཱི་ཧཱུྃ་ཕཊ་སྭཱ་ཧཱ། དེ་བཞིན་དུ་ཐོག་མཐའ་རྣམས་དང་བཛྲ་ཐམས་ཅད་ལ་སྦྱར་ཏེ། པྃ་པུཀྐ་སཱི། ཤྃ་ཤ་བ་རཱི། ལྃ་ཙཎྜ་ལཱི། ཌཾ་ཌོམྦི་ནཱི། རྡོ་རྗེ་ཅན་གྱི་ལྷ་མོ་རྣམས་ཀྱི་མཚན་གྱི་སྔགས་སོ། །

སྃ་སནྟ་ཤེ པྃ་པཱ་ཤ་ནི། བྃ་བ་གུ་རེ། ཨྃ་ཨཾ་གུ་ཤ པྃ་པུཥྤཾ། དྷཱྃ་དྷཱུྃ་པྃ། དཱྃ་དཱི་པྃ། གྃ་གནྡྷྃ། ཕན་པའི་ལྷ་མོ་རྣམས་ཀྱིའོ། །
སྃ་སཱུརྻ་ཧསྟ། དཱྃ་དཱི་པྃ། རྃ་རཏྣ་ཨཱ་ལོ་ཀེ ཏྃ་ཏེ་ཊི་ཀ་རེ། ལཱྃ་ལཱ་སྱེ། ཧྃ་ཧ་སྱེ། གཱྃ་གཱིརྟི། ནཱྃ་ནྲྀ་ཏྱེ། རྡོ་རྗེ་ཉི་མའི་ལྷ་མོ་རྣམས་ཀྱིའོ། །
པྃ་པདྨེ། དྷཱྃ་དྷརྨོ་ད་ཡ། སྥྃ་སྥོ་ཊེ། ཤཱྃ་ཤཱི་ཤེ། ཝྃ་ཝཾ་སྱེ། བཱྃ་བཱི་ནི། མྃ་མུརྫི། མྃ་མྲྀ་ཏངྒེ། པདྨ་གར་དབང་གི་ལྷ་མོ་རྣམས་ཀྱིའོ། །
ཏྃ་ཏ་ལ། ཀྃ་ཀྲྀཉྩ། ཀྃ་ཀི་པ་ཊ། པྃ་པ་ཊ་དྷ་རི་ནི། ལྃ་ལོ་ཙ་ནི། མཱྃ་མཱ་མ་ཀཱི། པྃྃ་པཎྜ་ལི་ཝཱ་སི་ནི། ཏཱྃ་ཏཱ་རེ། རྟའི་རྒྱལ་པོའི་ལྷ་མོ་རྣམས་ཀྱིའོ། །
ཨྃ་ཨཾ་ཀུ་ཤ པཱྃ་པཱ་ཤ སྥྃ་སྥོ་ཊ། གྷྃ་གྷཎྜེ། སྒོ་མ་བཞིའི་ས་བོན་དང་མཚན་གྱི་སྔགས་ཏེ་དེ་ནི་ཅི་རིགས་པ་བཟླ་བར་བྱའོ། །
དེ་ནས་མཆོག་བསྒྲུབ་པ་ལ་ནི་དག་པ་རྗེས་སུ་དྲན་པ་གལ་ཆེ་བས་དག་པ་རྗེས་སུ་དྲན་པ་ནི། སྙིང་རྗེ་ཡི་ནི་སྤྱན་དག་དམར། །
སྤྱན་གྱི་རྣམ་དག་རྡོ་རྗེ་གསུམ། །
ཞལ་རྣམས་རྣམ་ཐར་བརྒྱད་པོ་ཡིན། །
ཕྱག་ནི་སྟོང་པ་བཅུ་དྲུག་ཡིན། །
བསྡུ་བའི་དངོས་པོ་བཞི་ཡིས་ནི། །
ཞབས་ནི་བཞི་པར་བརྗོད་པའོ། །
ཕྱག་རྒྱ་ཡི་ནི་སངས་རྒྱས་ལྔ། །
ཁྲོ་བོ་གདུག་པ་འདུལ་བའོ། །
བདེན་པ་རྣམ་པ་བཞི་པོ་ནི། །
རུས་པ་རུ་ནི་ཡོངས་གྱུར་པའོ། །
གཟུགས་ཕུང་རྡོ་རྗེ་མ་རུ་གྱུར། །
ཚོར་བ་གསང་བའི་གཽ་རཱི་མ། །
འདུ་ཤེས་དེ་བཞིན་ཆུ་མ་སྟེ། །
འདུ་བྱེད་རྡོ་རྗེ་མཁའ་འགྲོ་མ། །
རྣམ་ཤེས་ཉིད་ནི་བདག་མེད་མ། །
ཕུང་པོ་དོན་དམ་པར་ན་མེད། །
སྐྱེ་མཆེད་དྲུག་ནི་རྣམ་དག་ཕྱིར། །
དེ་རྣམས་ཡན་ལག་དྲུག་ཏུ་འགྱུར། །
ཞེ་སྡང་རྡོ་རྗེ་འཁོར་ལོ་མ། །
ཆུ་མ་རོ་ཡི་རྡོ་རྗེ་ཡིན། །
ཕྲག་དོག་རྡོ་རྗེ་གཏི་མུག་མ། །
རྡོ་རྗེ་རྡོ་རྗེ་མཁའ་འགྲོ་མ། །
སེར་སྣ་གསང་བའི་གཽ་རཱི་མ། །
ཡིད་ལ་བདག་མེད་རྣལ་འབྱོར་མ། །
ས་ནི་པུཀྐ་སཱི་རུ་བཤད། །
ཆུ་ཁམས་རི་ཁྲོད་མ་རུ་བརྗོད། །
མེ་ནི་གཏུམ་མོར་ཤེས་པར་བྱ། །
རླུང་ནི་གཡུང་མོར་རབ་ཏུ་གྲགས། །
གཟུགས་ལ་དཀར་མོར་རྟག་ཏུ་བཤད། །
སྒྲ་ལ་ཆོམ་རྐུན་མ་རབ་གྲགས། །
དྲི་ཡི་ཆ་ལ་རོ་ལངས་མ། །
རོ་ལ་གྷསྨ་རཱི་ཡི་གཟུགས། །
རེག་ལ་ས་སྤྱོད་མ་རུ་བརྗོད། །
ཆོས་ཀྱི་ཁམས་ལ་མཁའ་སྤྱོད་མའོ། །
གཙོ་བོ་ལྔའི་ཕྱག་མཚན་གྱི་དག་པ་ནི། གློ་དང་དབུགས་དང་དེ་བཞིན་སྨྱོ། །
ཁོང་སྐམ་མཛེ་དང་རྐང་ཤུ་དང་། །
མཚེར་པ་མཆིན་པའི་རང་བཞིན་ཀྱང་། །
གླང་པོ་ལ་སོགས་རབ་ཏུ་གྲགས། །
རྫི་མ་བྱི་དང་སོ་ནད་དང་། །
མཁྲིས་པ་ཁྲག་དང་དེ་བཞིན་རླུང་། །
བད་ཀན་འཛག་དང་ལུས་གས་དང་། །
སྐྱ་རྦབ་འབྲས་ནི་རྨ་བྱ་སོགས། །
རྐང་བབ་ཚིལ་ནད་རླིག་སྐྲངས་དང་། །
རྒྱུ་མ་འཕེལ་དང་ལྷོག་པ་དང་། །
འཁྲུ་དང་རིམས་ནད་རབ་གས་ནི། །
ཀ་རན་ཏ་སོགས་རབ་ཏུ་གྲགས། །
རྗེད་བྱེད་དང་ནི་ཕོ་མཚན་ལུག །ཆུ་སྲི་བ་དང་རྡོ་ཆུ་ཅན། །
གཞང་ནད་སྐྲན་དང་བཀྲེས་ནད་དང་། །
མིག་སེར་དོམ་ལ་སོགས་པའོ། །
རླུང་དང་མཁྲིས་པ་མ་ཞུ་བའོ། །
སྒྲིབ་གཡོགས་རབ་རིབ་གཅིན་བསྲི་བ། །
གཞོག་ཕྱེད་ན་དང་ལྐོག་འབྲས་དང་། །
རླུང་རྒྱས་གཟའ་ལྷག་ལ་སོགས་པའོ། །
ཞེས་པ་དང་། རྒྱས་པར་ན་རྒྱུད་ནས་གསུངས་པའི་ལྷ་སོ་སོའི་ཕྱག་མཚན་གྱི་དག་པ་དང་། དེ་བཞིན་དུ་གཞལ་ཡས་ཁང་གི་དག་པ་ཡང་དྲན་པར་བྱ། མདོར་ན་གཞལ་ཡས་ཁང་ནི་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་དང་། དུར་ཁྲོད་བརྒྱད་ནི་ལུས་ཀྱི་བུ་ག་བརྒྱད་དང་། བསྟོད་པ་དང་སྨད་པ་ལ་སོགས་པ་འཇིག་རྟེན་གྱི་ཆོས་བརྒྱད་དག་པ་ཡིན་ནོ་ཞེས་མོས་པ་ཙམ་བྱའོ། །

དེ་ནས་སྤྱོད་ལམ་གྱི་རྣལ་འབྱོར་ལ་སོགས་པ་ལ་འཇུག་པ་ན་རང་གིས་བསྒོམས་པའི་དཀྱིལ་འཁོར་བསྡུ་བར་བྱ་སྟེ། དེའང་རང་གི་ཐུགས་ཀའི་ས་བོན་ལས་འོད་འཕྲོས་པས་ཁམས་གསུམ་སྣོད་བཅུད་ཐམས་ཅད་དཀྱིལ་འཁོར་འཁོར་ལོའི་རྣམ་པར་གནས་པ་ལ་ཕོག དེ་ཐམས་ཅད་འོད་ཟེར་གྱི་རྣམ་པར་གྱུར་ཏེ་སྲུང་བའི་འཁོར་ལོ་ལ་བསྡུ། དེ་དུར་ཁྲོད་བརྒྱད་ལ་བསྡུ། དེ་ཕྱིའི་གཞལ་ཡས་ཁང་ལ་བསྡུ། ཕྱིའི་གཞལ་ཡས་ཁང་ནང་གི་གཞལ་ཡས་ཁང་ལ་བསྡུ། ནང་གི་གཞལ་ཡས་ཁང་ལྔ་པོ་རང་རང་གི་འཁོར་གྱི་ལྷ་མོ་བརྒྱད་ལ་བསྡུ། ལྷ་མོ་རྣམས་རང་རང་གི་གཙོ་བོའི་ཞལ་ལ་བསྡུ། ཕྱོགས་ཀྱི་མཁའ་འགྲོ་བཞིའི་ཡུམ་ཡབ་ལ་བསྡུ། ཡབ་བཞི་པོ་དབུས་ཀྱི་གཙོ་བོ་ལ་བསྡུས་ཏེ། རང་གཙོ་བོ་ཡབ་ཡུམ་གྱི་ང་རྒྱལ་གྱིས་གནས་པར་བྱའོ།།  །།མཆོད་གཏོར་གྱི་རྣལ་འབྱོར་ལ་མཆོད་པའི་རྣལ་འབྱོར་ནི་བླ་མ་དག་གིས་མཛད་པ་ལས་ཤེས་པར་བྱས་ལ། གཏོར་མའི་རྣལ་འབྱོར་བརྗོད་ན། ཡོ་བྱད་ནི་ཅི་འབྱོར་པ་ཡིན་ན་ཡང་། ཁྱད་པར་དུ་དཀུ་བག་ཅན་དང་འབྲེལ་པ་ཡིན་ལ། དེའང་འཇིག་རྟེན་དང་འཇིག་རྟེན་ལས་འདས་པའི་ཇི་ལྟར་དགོས་པ་བཤམ། བདུད་རྩི་རིལ་བུ་ཡོད་ན་སྦགས། མེད་ན་ནང་མཆོད་བྱིན་གྱིས་བརླབས་པས་བྲན། ཆུ་དང་ཆང་གིས་སྦྱངས་ལ་ཆོ་ག་ནི་ལྷ་དང་འབྱུང་པོ་ཐ་མི་དད་དུ་གཏོང་བའི་ལུགས་སུ་བརྗོད་ན། རྫས་ཀྱི་ཏིང་ངེ་འཛིན་དང་། མགྲོན་གྱི་ཏིང་ངེ་འཛིན་དང་། གཏོར་མ་དབུལ་བ་ལ་སོགས་པ་དང་། མཇུག་གི་ཆོ་ག་སྟེ་བཞིས་ཤེས་པར་བྱའོ། །
དེ་ལ་དང་པོ་ནི་བདུད་རྩི་མྱང་བའི་སྐབས་སུ་ཤེས་པར་བྱའོ། །
གཉིས་པ་ལ་མགྲོན་བསྐྱེད་པ་ནི། མདུན་བསྐྱེད་དང་འབྲེལ་ན་དུར་ཁྲོད་བརྒྱད་དུ་ཕྱོགས་སྐྱོང་བརྒྱད་དང་། དབང་ལྡན་གྱི་དུར་ཁྲོད་ཀྱི་སྟེང་གི་ཆ་ལ་ཆོས་འབྱུང་གི་ནང་དུ་སྐུ་རྡོ་རྗེ་ལྷ་ཆེན་བརྒྱད་དང་བཅས་པ་དང་། སྲིན་པོའི་དུར་ཁྲོད་ཀྱི་འོག་གི་ཆ་ལ་ཆོས་འབྱུང་གི་ནང་དུ་གསུང་རྡོ་རྗེ་ཀླུ་ཆེན་བརྒྱད་དང་བཅས་པ་བསྐྱེད་པ་ཡིན་ལ། མདུན་བསྐྱེད་དང་མ་འབྲེལ་ན་མདུན་གྱི་ནམ་མཁར་སྐད་ཅིག་གིས་ཨེ་ལས་ཆོས་ཀྱི་འབྱུང་གནས་སུམ་བརྩེགས་བསྒོམ། དེའི་ནང་དུ་པྃ་སུམ་བརྩེགས་ལས་པདྨ་འདབ་བརྒྱད་སུམ་བརྩིགས་བསྒོམས་ནས། སྟེང་གི་ཆོས་འབྱུང་ལ་གནས་པའི་པདྨའི་ལྟེ་བ་དང་འདབ་མ་བརྒྱད་ལ། ཨོཾ་དགུ་ཡོངས་སུ་གྱུར་པ་ལས། དབུས་སུ་སྐུ་རྡོ་རྗེ། ཤར་དུ་དབང་ཕྱུག་ཆེན་པོ། ལྷོར་ལྷའི་དབང་པོ། ནུབ་ཏུ་ཚངས་པ། བྱང་དུ་ཁྱབ་འཇུག ཤར་ལྷོར་འདོད་པའི་དབང་ཕྱུག ལྷོ་ནུབ་ཏུ་ཚོགས་ཀྱི་བདག་པོ། ནུབ་བྱང་དུ་བྷྲྀང་གི་རི་ཏི། བྱང་ཤར་དུ་གཞོན་ནུ་ཀཱརྟི་ཀ་སྟེ། ཐམས་ཅད་ཀྱང་སྐུ་མདོག་དཀར་པོ། ཞལ་གཅིག་ཕྱག་གཉིས་པ། གཡས་རྡོ་རྗེ་དང་གཡོན་དྲིལ་བུ་འཛིན་པ། རང་དང་འདྲ་བའི་རིག་མས་འཁྱུད་པ། ཞབས་གཡས་བརྐྱང་བས་བཞུགས་པར་བསམ། བར་གྱི་པདྨ་འདབ་མ་བརྒྱད་པའི་ལྟེ་བར་མཁའ་འགྲོ་ལྔའི་དཀྱིལ་འཁོར་སྐད་ཅིག་གིས་བསམ། འདབ་མའི་ཧཱུྃ་བརྒྱད་ཡོངས་སུ་གྱུར་པ་ལས། ཤར་དུ་བརྒྱ་བྱིན། ལྷོར་གཤིན་རྗེ། ནུབ་ཏུ་ཆུ་ལྷ། བྱང་དུ་གནོད་སྦྱིན། ཤར་ལྷོར་མེ་ལྷ། ལྷོ་ནུབ་ཏུ་སྲིན་པོ། ནུབ་བྱང་དུ་རླུང་ལྷ། བྱང་ཤར་དུ་དབང་ལྡན་ཏེ། ཐམས་ཅད་ཀྱང་སྐུ་མདོག་སྔོན་པོ། གཞན་རྣམས་སྔ་མ་བཞིན་ནོ། །
འོག་གི་པདྨ་འདབ་བརྒྱད་ལྟེ་བ་དང་བཅས་པ་ལ་ཨཱཿདགུ་ཡོངས་སུ་གྱུར་པ་ལས། དབུས་སུ་གསུང་རྡོ་རྗེ། ཤར་དུ་སྟོབས་ཀྱི་རྒྱུ། ལྷོར་དུང་སྐྱོང་། ནུབ་ཏུ་མཐའ་ཡས། བྱང་དུ་ནོར་རྒྱས། ཤར་ལྷོར་འཇོག་པོ། ལྷོ་ནུབ་ཏུ་རིགས་ལྡན། ནུབ་བྱང་དུ་པདྨ། བྱང་ཤར་དུ་པདྨ་ཆེན་པོ་སྟེ་ཐམས་ཅད་ཀྱང་སྐུ་མདོག་དམར་པོ། གཞན་རྣམས་སྐུ་རྡོ་རྗེ་དང་འདྲ་བར་བསྐྱེད། དེ་ནས་མགྲོན་དགུག་པ་ནི་སྟེང་གི་ལྷ་ཐམས་ཅད་ལྷ་ཆེན་བརྒྱད་ལ་དགུག ས་སྟེང་ན་རྒྱུ་བ་ཐམས་ཅད་ཕྱོགས་སྐྱོང་བརྒྱད་ལ་དགུག ས་འོག་ན་གནས་པ་ཐམས་ཅད་ཀླུ་ཆེན་བརྒྱད་ལ་དགུག་སྟེ་དེ་དག་དང་གཉིས་སུ་མེད་པར་བསམ། དེ་ནས་མགྲོན་བྱིན་གྱིས་བརླབ་པ་ནི་རང་གི་ཐུགས་ཀའི་ས་བོན་གྱི་འོད་ཀྱིས་ཕྱོགས་བཅུའི་དེ་བཞིན་གཤེགས་པ་ཐམས་ཅད་མཁའ་འགྲོ་ལྔའི་དཀྱིལ་འཁོར་སྐུ་གསུང་ཐུགས་ཀྱི་རྡོ་རྗེ་འཁོར་དང་བཅས་པའི་རྣམ་པར་སྤྱན་དྲངས་ཏེ། ལྕགས་ཀྱུ་ལ་སོགས་པའི་ཕྱག་རྒྱ་རྣམས་བྱ་ཞིང་། ངག་ཏུ། ཨོཾ་ཨེ་ཧྱེ་ཧི་བྷ་ག་ཝཱན་མ་ཧཱ་ཀཱ་རུ་ཎི་ཀ་ཀཱ་ཡ་ཝཱཀྐ་ཙིཏྟ། གཽ་རཱི་ཨཱ་ཀརྵ་ཡ་ཛཿ ཞེས་སོགས་བརྗོད་པས་དགུག་གཞུག་བཅིང་དབང་དུ་བྱས་ནས། འཇིག་རྟེན་པའི་མགྲོན་ཐམས་ཅད་ཡེ་ཤེས་པར་བསྒྱུར། ཡང་དེ་ཐམས་ཅད་ཀྱི་མིག་ཏུ་གཏི་མུག་རྡོ་རྗེ་མ། ཞེས་བྱ་བ་ལ་སོགས་པ་མདོར་བསྡུས་པའི་ཚུལ་གྱིས་སྐྱེ་མཆེད་དང་སྐུ་གསུང་ཐུགས་བྱིན་གྱིས་བརླབ་བོ། །

མགྲོན་ལ་དབང་བསྐུར་བ་ནི་སླར་ཡང་རང་གི་ཐུགས་ཀའི་ས་བོན་གྱི་འོད་ཀྱིས་དབང་གི་ལྷ་རིགས་ལྔ་འཁོར་དང་བཅས་པ་སྤྱན་དྲངས་ལ་ཡིད་ལས་བྱུང་བའི་མཆོད་པས་མཆོད། དབང་བསྐུར་བར་གསོལ་བ་འདེབས་པ་དང་། དབང་བསྐུར་གྱི་ཚིགས་བཅད་དང་སྔགས་བརྗོད་པས་བྱང་ཆུབ་ཀྱི་སེམས་ཀྱི་ཆུ་རྒྱུན་གྱིས་ལུས་ཐམས་ཅད་གང་། ཆུ་ལྷག་མ་ཡར་ལུད་པ་ལས། སྐུ་རྡོ་རྗེ་ལྷ་ཆེན་བརྒྱད་དང་བཅས་པ་ལ་རྣམ་པར་སྣང་མཛད། མདུན་བསྐྱེད་དང་འབྲེལ་ན་མཁའ་འགྲོ་ལྔའི་ལྷ་ཚོགས་ཀྱིས་རྒྱས་གདབ་སྔར་སོང་བས་འདིར་མི་དགོས་ལ། མ་སོང་ན་མཁའ་འགྲོ་ལྔའི་གཙོ་བོ་ཡབ་ཡུམ་ལྔ་ལ་རིགས་ལྔ་སོ་སོ། འཁོར་རྣམས་ལ་རང་རང་གི་གཙོ་བོ། ཕྱོགས་སྐྱོང་བརྒྱད་ལ་མི་བསྐྱོད་པ། གསུང་རྡོ་རྗེ་ཀླུ་ཆེན་བརྒྱད་དང་བཅས་པ་ལ་འོད་དཔག་མེད་ཀྱིས་དབུར་བརྒྱན་པར་བྱའོ། །
གཏོར་མ་འབུལ་བ་ལ་བཞི་ལས། གཏོར་མ་དབུལ་བ་དངོས་ནི། རྡོ་རྗེ་ཐལ་མོ་ཁ་གྱེན་དུ་ཕྱེ་ལ། ཨོཾ་བྷ་ག་ཝཱན་མ་ཧཱ་ཀཱ་རུ་ཎི་ཀ་པཉྩ་ཌཱ་ཀི་ནཱི་ས་པ་རི་ཝཱ་ར། ཀཱ་ཡ་ཝཱཀྐ་ཙིཏྟ་ཨོཾ་ཨིནྡ། ཛ་མ། ཛ་ལ། ཛཀྑ། བྷཱུ་ཏ། བཧྣི། བཱ་ཨུ། རཀྑ། ཙནྡ། སུཛྫ། མཱ་ད། པཔྤ། ཏ་ལ། པཱ་ཏ་ལཾ། ཨཥྛ་སཔྤ་སྭཱ་ཧཱ། ཞེས་ལན་གཅིག་བརྗོད་པས་མགྲོན་རྣམས་གསལ་གདབ་བོ། །
དེ་ནས་མགྲོན་དེ་དག་གི་ལྗགས་ལ། རྡོ་རྗེ་ནས་འབྲས་ཙམ་གྱི་ལྟེ་བ་ལ་ཧཱུྃ་གིས་མཚན་པར་བསམ་ཏེ། དེའི་འོད་ཟེར་གྱི་སྦུ་གུས་གཏོར་མ་གསོལ་བར་བསམ་ཞིང་། སྔར་གྱི་སྔགས་ཀྱི་མཇུག་ཏུ། ཨི་དཾ་བ་ལིཾ། བྷུཉྫ། ཛི་གྷ། ཕུལླ། དྷཱུ་པྤ། མཱྃ་ས། པིཾ་གྷ། ཨམྦྷ། སཔྤ། ཀཛྫ། སཱ་དྭ། ཁནྟི། ཁུ་ཎི། ཕེ་ཌ། གཱ་ད། ཨོཾ་ཨ་ཀཱ་རོ་མུ་ཁཾ། སརྦ་དྷརྨཱ་ཎཱཾ། ཨཱ་དྱ་ནུཏྤན་ན་ཏྭཱཏ། ཨོཾ་ཨཱཿཧཱུྃ་ཕཊ་སྭཱ་ཧཱ། ཞེས་ལན་གསུམ་མམ་ལྔ་ལ་སོགས་པ་བརྗོད་པས། མགྲོན་རྣམས་མཉེས་ཤིང་ཚིམ་ནས་ཅི་འདོད་པའི་དངོས་གྲུབ་སྩོལ་བར་བསམ། དེ་ནས་མཆོད་པ་ནི་མེ་ཏོག་ལ་སོགས་པ་ཕྱིའི་མཆོད་པ་དང་། ནང་བདུད་རྩིས་ཀྱང་མཆོད། དེ་ནས་དྲིལ་བུ་གསིལ་ཞིང་། ཡིད་ལས་བྱུང་བའི་མཆོད་པས་ཀྱང་མཆོད་ལ། བསྟོད་པ་བྱ་བ་ནི། ཁྱོད་ནི་རྣལ་འབྱོར་མ་ཚོགས་ཞེས་སོགས་དང་། མི་བསྐྱོད་རྡོ་རྗེ་ཡེ་ཤེས་ཆེ། །
རྡོ་རྗེ་དབྱིངས་ནི་མཁའ་ཆེན་པོ། །
རྡོ་རྗེ་གསུམ་མཆོག་དཀྱིལ་འཁོར་གསུམ། །
རྡོ་རྗེ་མཁའ་འགྲོར་ཕྱག་འཚལ་བསྟོད། །
རྣམ་པར་སྣང་མཛད་དག་པ་སྟེ། །
རྡོ་རྗེ་ཞི་བ་དགའ་ཆེན་པོ། །
རང་བཞིན་གྱིས་ནི་འོད་གསལ་མཆོག །སངས་རྒྱས་མཁའ་འགྲོར་ཕྱག་འཚལ་བསྟོད། །
རིན་ཆེན་རྒྱལ་པོ་རབ་ཏུ་ཟབ། །
རྡོ་རྗེ་ནམ་མཁའ་དྲི་མ་མེད། །
རང་བཞིན་དག་པས་གོས་པ་མེད། །
རིན་ཆེན་མཁའ་འགྲོར་ཕྱག་འཚལ་བསྟོད། །
རྡོ་རྗེ་དཔག་མེད་རྒྱལ་པོ་ཆེ། །
མི་རྟོག་རྡོ་རྗེ་ནམ་མཁའ་འཛིན། །
འདོད་ཆགས་ཕ་རོལ་ཕྱིན་པ་བརྙེས། །
པདྨ་མཁའ་འགྲོར་ཕྱག་འཚལ་བསྟོད། །
དོན་ཡོད་རྡོ་རྗེ་རྫོགས་སངས་རྒྱས། །
བསམ་པ་ཐམས་ཅད་རྫོགས་མཛད་པ། །
དངོས་ཉིད་དག་པ་ཉིད་ལས་བྱུང་། །
སྣ་ཚོགས་མཁའ་འགྲོར་ཕྱག་འཚལ་བསྟོད། །
ཅེས་པས་བསྟོད་ལ། ཕྲིན་ལས་གཞོལ་བ་ནི། ལྷ་ཆེན་བརྒྱད་པོ་འཁོར་དང་བཅས། །
ཀླུ་ཆེན་བརྒྱད་པོ་འཁོར་དང་བཅས། །
འཇིག་རྟེན་སྐྱོང་བ་བརྒྱད་པོ་དང་། །
གནོད་སྦྱིན་ཚོགས་རྣམས་མ་ལུས་དང་། །
སྲིན་པོའིྎ འབྱུང་པོའིྎ ཡི་དྭགསྎ ཤ་ཟའིྎ སྨྱོ་བྱེདྎ བརྗེད་བྱེདྎ མཁའ་འགྲོའི་ཚོགས་རྣམས་མ་ལུས་དང་། །
དེ་ལ་སོགས་ཏེ་འབྱུང་པོའི་ཚོགས། །
མ་ལུས་ཇི་སྙེད་ཡོད་པ་རྣམས། །

འདིར་གཤེགས་བདག་ལ་དགོངས་སུ་གསོལ། །
མཆོད་སྦྱིན་གཏོར་མ་འདི་སྣོམས་ལ། །
རྣལ་འབྱོར་བདག་ཅག་འཁོར་བཅས་ལ། །
ནད་མེད་ཚེ་དང་དབང་ཕྱུག་དང་། །
དཔལ་དང་གྲགས་དང་སྐལ་བ་བཟང་། །
ལོངས་སྤྱོད་རྒྱ་ཆེན་ཀུན་ཐོབ་ཅིང་། །
ཞི་དང་རྒྱས་ལ་སོགས་པ་ཡི། །
ལས་ཀྱི་དངོས་གྲུབ་བདག་ལ་སྩོལ། །
དམ་ཚིག་ཅན་གྱིས་བདག་ལ་སྲུངས། །
དངོས་གྲུབ་ཀུན་གྱིས་སྟོང་གྲོགས་མཛོད། །
དུས་མིན་འཆི་དང་ནད་རྣམས་དང་། །
གདོན་དང་བགེགས་རྣམས་མེད་པར་མཛོད། །
རྨི་ལམ་ངན་དང་མཚན་མ་ངན། །
བྱ་བྱེད་ངན་པ་མེད་པར་མཛོད། །
འཇིག་རྟེན་བདེ་ཞིང་ལོ་ལེགས་དང་། །
འབྲུ་རྣམས་འཕེལ་ཞིང་ཆོས་འཕེལ་དང་། །
བདེ་ལེགས་ཐམས་ཅད་འགྲུབ་པ་དང་། །
ཡིད་ལ་འདོད་པ་ཀུན་གྲུབ་ཤོག །ཅེས་ཕྲིན་ལས་བཅོལ་ལོ། །
མཇུག་གི་བྱ་བ་ལ་བཞི་ལས། དང་པོ་རྡོ་རྗེའི་གླུ་བླང་བ་ནི། ཀོལླ་ཨི་རེ་ཊིཋ་ཨ་བོ་ལཱ། མུམྨུ་ཎི་རེ་ཀཀྐོ་ལཱ། གྷ་ཎེ་ཀྲྀ་པི་ཊ་ཧོ་བཱཛྫ་ཨི། ཀཱ་རུ་ཎ་ཀི་ཨ་ཨི་ན་རོ་ལཱ། ཏ་ཧིཾ་བ་ལ་ཁཱཛྫ་ཨི། གཱཌྷེཾ་མ་ཨ་ཎཱ་བིཛྫ་ཨ་ཨི། ཧ་ལེ་ཀཱ་ལིཉྫ་ར་པ་ནི་ཨ་ཨི། དུནྡུ་ར་བཱཉྫི་ཨ་ཨི། ཙ་ཨུ་ས་མ་ཀཙྪུ་རཱི་སིཧླ། ཀཱ་པུ་ར་ལཱ་ཨི་ཨ་ཨི། མཱ་ལ་ཨིནྡྷ་ཎ་སཱ་ལིཉྫ། ཏ་ཧིཾ་བྷ་རུ་ཁཱ་ཨི་ཨ་ཨི། ཕྲེཾ་ཁ་ཎ་ཁ་ཊ་ཀ་རནྟེ། ཤུདྡྷ་ཨ་ཤུདྡྷ་ན་མུ་ཎི་ཨ་ཨི། ནི་རཾ་སུ་ཨཾ་གེ་ཙ་ཌཱ་ཝི། ཏ་ཧིཾ་ཛ་སཱ་ར་ཝ་པ་ཎི་ཨ་ཨི། མ་ལ་ཨ་ཛེ་ཀུན་དུ་རུ་བཱ་ཊ་ཨི། ཌིཎྜཾ་མ་ཏ་ཧིནྣ་བཱཛྫི་ཨ་ཨི། གཉིས་པ་བཀྲ་ཤིས་ཀྱི་ཚིགས་སུ་བཅད་པ་ནི། ཕུན་སུམ་ཚོགས་པ་མངའ་བ་གསེར་གྱི་རི་བོ་འདྲ། །
འཇིག་རྟེན་གསུམ་གྱི་མགོན་པོ་དྲི་མ་གསུམ་སྤངས་པ། །
སངས་རྒྱས་པདྨ་རྒྱས་པ་འདབ་འདྲའི་སྤྱན་མངའ་བ། །
འདི་ནི་འཇིག་རྟེན་དགེ་བའི་བཀྲ་ཤིས་དང་པོའོ། །
ཞེས་སོགས་ཚིགས་བཅད་གསུམ་བརྗོད། དེ་ནས་སྨོན་ལམ་གདབ་པ་ནི། རིགས་སུ་སྐྱེ་དང་དམ་ཚིག་ཅན། །
ཞེས་སོགས་ཚིགས་བཅད་གསུམ་བརྗོད། གུར་གྱི་མགོན་པོ་དང་། གདོང་བཞི་པ་དང་། ལས་མགོན་རྣམས་དང་། མཁའ་འགྲོ་སྤྱི་གཏོར་རྣམས་བསྔོ་ན་རྡོ་རྗེའི་གླུའི་གོང་དུ་བསྔོས་ནས་མཇུག་ཆོག་འདི་རྣམས་ཕྱོགས་གཅིག་ཏུ་བྱེད་པ་ཡིན་ནོ། །
དེ་ནས་མགྲོན་གཤེགས་སུ་གསོལ་བ་ནི་གུར་ནས་འབྱུང་བའི་ཡི་གེ་བརྒྱ་པའི་མཐར་མུཿ ཞེས་བརྗོད་ལ་མིང་མེད་དང་མཐེ་བོང་གིས་སེ་གོལ་གཏོགས་པས་ཡེ་ཤེས་པ་རྣམས་རང་གནས་གཤེགས། དམ་ཚིག་པ་རང་གི་སྙིང་གར་བསྡུས་ཏེ། གཏོར་མ་ས་གཙང་སར་གཏོང་བ་རྣམས་སྤྱིའི་ལུགས་བཞིན་བྱའོ། །
དེ་དག་གི་རྗེས་སུ་ཁ་ཟས་དང་འབྲེལ་ན་དེའི་རྣལ་འབྱོར་བྱ་སྟེ། དེའང་ཁ་ཟས་རྣམས་གཏོར་མ་ལྟར་བྱིན་གྱིས་བརླབ་པའམ་བསྡུ་ན་ཡི་གེ་གསུམ་གྱིས་བདུད་རྩིར་བྱིན་གྱིས་བརླབས་ནས་རང་ཉིད་ལྷར་གསལ་བའི་སྙིང་གར་བླ་མ་དང་རིགས་བསྡུས་པའི་དཀྱིལ་འཁོར། ལྟེ་བར་གཏུམ་མོ་འབར་བའི་ཁྲོད་ན་འབྱུང་པོ་བརྒྱད་གསུམ་ཉི་ཤུ་རྩ་བཞི་ལ་སོགས་པ་འཇིག་རྟེན་པའི་མགྲོན་བསམ་གྱིས་མི་ཁྱབ་པ་དམིགས་ཏེ། རང་གི་ཁ་ཐབ་ཁུང་། ལག་པ་དགང་བླུགས། ཁ་ཟས་བསྲེག་རྗེས་སུ་བསམས་ནས། ཐོག་མར་ཕུད་ལྷ་བཤོས་དང་། ཆང་བུ་ལ་སོགས་པ་ཐུན་མོང་བའི་ལུགས་བཞིན་བྱས་ཏེ། ཁ་ཟས་རྣམས་ལ་ཆགས་ཞེན་མེད་པར་ལྷ་མཆོད་པའི་བསམ་པས་ཚིམ་ཞིང་རན་པར་བཟའོ། །
ཟོས་ཚར་བ་དང་ལྷག་མ་རྣམས་མདུན་དུ་བཞག་སྟེ། ཡོད་ན་མ་ད་ན་ཅུང་ཟད་འཐུངས་ཏེ། ལག་པ་གཉིས་འབར་བའི་ཕྱག་རྒྱ་བཅས་པའི་ནང་ནས་བྷྲཱུྃ་ཞེས་པའམ། ཡང་ན་ཕེཾ་ཞེས་པ་དང་བསྟུན་ནས་གཏོར་མ་ལ་ཁ་ཕྲུ་བཏབ་སྟེ། ཡི་གེ་གསུམ་དང་ཨ་ཀཱ་རོའི་སྔགས་ཀྱིས་བྱིན་གྱིས་བརླབས་ལ། ཨོཾ་ཨུ་ཙྪིཥྚི་བ་ལིནྟ་བཀྵ་སཱི་སྭཱ་ཧཱ། ཞེས་པའི་སྔགས་ལན་གསུམ་བརྗོད་པས་ལྷག་མ་ལ་དབང་བའི་འབྱུང་པོ་ཐམས་ཅད་ཚིམ་པར་བསམས་ལ་དོར་རོ། །

དེ་དག་ནི་མེད་དུ་མི་རུང་བའི་ཁ་ཟས་ཀྱི་རྣལ་འབྱོར་མདོར་བསྡུས་པ་སྟེ། རྒྱས་པར་ནི་ཚོགས་ཀྱི་འཁོར་ལོའི་གཞུང་བཞིན་དུ་ཤེས་པར་བྱའོ། །
དེ་ནས་ཐུན་གྱི་བྱ་བ་རྣམས་ཟིན་ནས་གཉིད་ལོག་ཁའམ་མདང་ནུབ་མོ་ལྟ་བུ་ཉལ་བའི་རྣལ་འབྱོར་ནི་རང་བཞིན་ལྷན་སྐྱེས་སྟོང་པའི་ངང་ལ་ཉལ་ན་སྔར་ལྷ་མ་བསྡུས་ན་གཙོ་བོ་ཡབ་ཡུམ་གྱི་བར་བསྡུས་ལ། ཡུམ་ཡབ་ལ། ཡབ་སྙིང་གའི་ཧཱུྃ་ལ། དེ་ཡང་ཞབས་ཀྱུ་ནས་ནཱ་དའི་བར་རིམ་གྱིས་བསྡུས་ཏེ། ནཱ་ད་ཡང་མི་དམིགས་པར་བྱས་ལ་བསམ་གྱིས་མི་ཁྱབ་བའི་ངང་ལ་ཉལ་ལོ། །
ཞུ་བདེ་ལྷན་སྐྱེས་བདེ་བའི་ངང་ལ་ཉལ་ན་གཙོ་བོ་ཡབ་ཡུམ་བར་སྔར་ལྟར་བསྡུས་ནས་ཡབ་ཡུམ་སྙོམས་པར་ཞུགས། རྗེས་སུ་ཆགས་པའི་མེས་ཕུང་ཁམས་སྐྱེ་མཆེད་ཐམས་ཅད་འོད་དུ་ཞུ་ནས་བྱང་ཆུབ་ཀྱི་སེམས་ཀྱི་ཐིག་ལེར་གྱུར་པར་བསམས་ལ་དེའི་ངང་ལ་ཉལ་ལོ། །
ལྡང་བའི་རྣལ་འབྱོར་ནི་ཉལ་ལུགས་དང་པོ་ལྟར་ན་སྐད་ཅིག་གིས་ཆུ་ལས་ཉ་འཕར་གྱི་ཚུལ་གྱིས་གཙོ་བོ་ཡབ་ཡུམ་གྱི་སྐུར་ལྡང་། ཕྱི་མ་ལྟར་ན་རང་བཞིན་གྱི་གནས་ནས་འོངས་པའི་ལྷ་མོ་བཞིས་གླུས་བསྐུལ་ཏེ། ཐིག་ལེ་དེ་ཧཱུྃ་དང་ཨྃ་ལས་གཙོ་བོ་ཡབ་ཡུམ་གྱི་སྐུར་ལངས་ཏེ། སྣོད་བཅུད་ཐམས་ཅད་གཞལ་ཡས་ཁང་དང་ལྷར་བལྟའོ། །
ཁྲུས་ཀྱི་རྣལ་འབྱོར་ནི་ལྡང་བའི་རྣལ་འབྱོར་གྱི་རྗེས་སམ་གནས་སྐབས་གཞན་དུའང་རུང་སྟེ་ཁྲུས་བྱེད་ན་རང་གི་སྙིང་གའི་ས་བོན་ལས་འོད་ཟེར་འཕྲོས་ཏེ་མདུན་གྱི་ནམ་མཁར་དབང་ལྷ་སྤྱན་དྲངས་ཏེ་དབང་བསྐུར་གྱི་སྐབས་བཞིན་དུ་དབང་བླངས་ལ་རིགས་བདག་གིས་རྒྱས་གདབ་ནི་མི་དགོས་སོ། །
རྗེས་ཆགས་ཀྱི་རྣལ་འབྱོར་ནི་ཁྱིམ་པ་རྡོ་རྗེ་འཛིན་པས་ཕྱག་རྒྱ་རྟེན་པའི་ཚེ་ཐ་མལ་གྱི་འདུ་ཤེས་བཟློག་ནས་ལམ་དུ་བསྒྱུར་བ་སྟེ། སྦྱོར་བ་འདུ་ཤེས་གསུམ་ལྡན་དང་། དངོས་གཞི་ལྷ་མཆོད་པའི་བསམ་པས་སྙོམས་འཇུག་བྱའོ། །
སྤྱོད་ལམ་གྱི་རྣལ་འབྱོར་ནི་ཐུན་མཚམས་ཀྱི་གནས་སྐབས་སུ་སྣང་བ་ཐམས་ཅད་ལ་ཐ་མལ་གྱི་ཞེན་པ་བཟློག་ནས་དག་པའི་སྣང་བར་བལྟ་བ་སྟེ། འདི་ལ་གཉིས། ལྷག་པའི་ལྷའི་ཐབས་ལ་མཁས་པ་ནི་སྣང་བ་ཐམས་ཅད་དཀྱིལ་འཁོར་གྱི་གཙོ་བོའི་ངོ་བོ་ཉིད་དུ་བལྟ་བའོ། །
ལྷ་སོ་སོའི་ཐབས་ལ་མཁས་པ་ནི་ཕུང་པོ་ལྔ་སངས་རྒྱས་ལྔ། ཁམས་ལྔ་ལྷ་མོ་ལྔ། ནང་གི་སྐྱེ་མཆེད་དྲུག་གཏི་མུག་རྡོ་རྗེ་མ་ལ་སོགས་པ་དྲུག ཕྱིའི་ཡུལ་དྲུག་གཽ་རཱི་ལ་སོགས་པ་དྲུག་ཏུ་ཤེས་པར་བྱ་སྟེ། གནས་སྐབས་ཀྱི་བྱ་བ་ཐམས་ཅད་ལྷ་ལ་ལྷ་ཐིམ་པའི་ཚུལ་དུ་ལོངས་སྤྱད་དོ། །
དེ་ལྟར་རྣལ་འབྱོར་བཅུས་ཉིན་མཚན་འདའ་བར་བྱས་ན་རྡོ་རྗེ་འཆང་ཆེན་པོའི་གོ་འཕང་འཐོབ་པར་འགྱུར་བ་ནི་ངེས་པའོ། །
མི་ཐུབ་ཟླ་བའི་གསུང་ཟེར་དྲི་མེད་ཀྱིས། །
རྒྱུད་དོན་ཀུ་མུད་ཕྱེ་བ་ལས་བྱུང་བའི། །
བདུད་རྩི་བཅུད་འདྲའི་སྒྲུབ་ཐབས་རྨད་བྱུང་འདི། །
དོན་གཉེར་གཟུ་བོར་གནས་རྣམས་གུས་པས་ལོངས། །
རབ་དཀར་དགེ་ཚོགས་གངས་ཅན་རི་བོའི་རྩེར། །
ཆུ་ཤེལ་འོད་ཟེར་ཕོག་འདྲ་གང་ཐོབ་དེས། །
མཁའ་མཉམ་འགྲོ་བའི་སྙིང་མུན་ཀུན་བསལ་ནས། །
ལམ་བཟང་སྣང་བ་ཕྱོགས་བཅུར་གསལ་བར་ཤོག །བདག་ཀྱང་དེང་ནས་ཚེ་རབས་ཐམས་ཅད་དུ། །
སྐྱོན་མེད་བླ་མ་དམ་པས་རྗེས་བཟུང་ནས། །
རྣལ་འབྱོར་དབང་ཕྱུག་གསུང་དང་མི་འབྲལ་ཞིང་། །
རྡོ་རྗེ་འཛིན་ས་མྱུར་དུ་བགྲོད་པར་ཤོག།  །།བཤད་པའི་རྒྱུད་རྡོ་རྗེ་གུར་ནས་གསུངས་པའི་མཁའ་འགྲོ་ལྔ་རིགས་བསྡུས་པའི་སྒྲུབ་པའི་ཐབས་དངོས་གྲུབ་རྒྱ་མཚོ་ཞེས་བྱ་བ་འདི་ནི་རྗེ་བཙུན་དམ་པ་ཡེ་ཤེས་རྒྱལ་མཚན་དཔལ་བཟང་པོས་བསྡེབས་པའི་ལེགས་བཤད་ལ་གཞི་བྱས་ཏེ། མི་ཐུབ་ཟླ་བའི་གཞུང་དང་། གུར་རྒྱན་ལ་བརྟེན་ནས་ཅུང་ཟད་ཞུས་དག་གི་ཚུལ་དུ་རྗེ་བཙུན་བླ་མ་རྣམས་ཀྱི་བྲན་དུ་གྱུར་པ་ཤཱཀྱའི་དགེ་སློང་བསོད་ནམས་སེང་གེས་བྲིས་པའི་ཡི་གེ་པ་ནི་གཞོན་ནུ་བཟང་པོའོ། །

འདིས་ཀྱང་བསྟན་པ་དང་སེམས་ཅན་ལ་ཕན་པ་རྒྱ་ཆེན་པོ་འབྱུང་བར་གྱུར་ཅིག།  ༄། །
རྡོ་རྗེ་གུར་གྱི་དཀྱིལ་ཆོག་བདེ་ཆེན་རྒྱ་མཚོ་ཞེས་བྱ་བ་བཞུགས་སོ།། ༈ །བཤད་པའི་རྒྱུད་རྡོ་རྗེ་གུར་ནས་གསུངས་པའི་མཁའ་འགྲོ་ལྔ་རིགས་བསྡུས་པའི་དཀྱིལ་འཁོར་དུ་སློབ་མར་དབང་བསྐུར་བའི་ཆོ་ག་བདེ་ཆེན་རྒྱ་མཚོ་ཞེས་བྱ་བ། བླ་མ་དང་དཔལ་རྡོ་རྗེ་མཁའ་འགྲོ་ལ་ཕྱག་འཚལ་ལོ། །
ཡེ་ཤེས་ལྔ་ལྡན་ལྷན་སྐྱེས་གཅིག་པུ་ཉིད། །
མཁའ་འགྲོ་ལྔ་ཡི་རྣམ་རོལ་དུ་བསྟན་ནས། །
དུག་ལྔས་བསྒྲིབས་པའི་རང་བཞིན་སྦྱོང་མཛད་པ། །
རིགས་ལྔའི་ཁྱབ་བདག་རྗེ་བཙུན་བླ་མ་རྒྱལ། །
རྡོ་རྗེ་ཅན་རྟག་ཉི་མ་གར་དབང་རྟ་མཆོག་དབང་གི་ཏིང་འཛིན་དང་། །
འཁོར་ལོ་རྡོ་རྗེ་པདྨ་ཨུཏྤལ་འཛིན་པའི་ལྷ་མོའི་གླུ་དབྱངས་སྙན། །
སེམས་དཔའ་སེམས་མས་ཤིས་བརྗོད་ཚིགས་དང་མེ་ཏོག་སིལ་མའི་ཆར་ཆེན་ཕབ། །
བགེགས་འཇོམས་ཁྲོ་བོས་བར་ཆད་ཀུན་བསྲུང་ཡང་དག་ལྡན་པའི་ཆོ་ག་ཡིས། །
སྐལ་ལྡན་སློབ་མའི་ཕུང་ཁམས་སྐྱེ་མཆེད་ཀུན་ལ་བདེ་གཤེགས་ཡུམ་བཅས་དང་། །
དཔའ་བོ་དཔའ་མོ་ཁྲོ་ཆེན་ཀུན་གྱི་ས་བོན་ཐོག་མར་ལེགས་བཏབ་ནས། །
ཚེ་འདིར་སངས་རྒྱས་ཀུན་དངོས་རྡོ་རྗེ་འཆང་ཆེན་སྒྲུབ་བྱེད་ཆོ་ག་ནི། །
རྒྱུད་དང་གྲུབ་པའི་གཞུང་བཟང་ཡང་དག་བརྒྱུད་པའི་མན་ངག་འདིར་བཤད་བྱ།།  །།འདིར་ཅི་སྐད་བཤད་པའི་མཚན་ཉིད་དང་ལྡན་པའི་རྡོ་རྗེ་སློབ་དཔོན་ལ་སློབ་མ་འགའ་ཞིག་གིས་དབང་བསྐུར་བར་གསོལ་བ་བཏབ་ན་རིམ་གྱིས་རྒྱུད་སྦྱང་བར་བྱ་བའམ། དང་པོ་ནས་འཇུག་པའི་སྐལ་བ་དང་ལྡན་པ་གང་ཡིན་བརྟག་པར་བྱ་སྟེ། འོས་སུ་གྱུར་པ་ན་དབང་བསྐུར་བའི་ཆོ་ག་ལ་རྡུལ་ཚོན་གྱི་ཕྱོགས་ལ་བརྟེན་པ་ནི་གཞན་དུ་ཤེས་པར་བྱ་ཞིང་། རས་བྲིས་ལ་བརྟེན་པའི་ཕྱོགས་ལ་གཉིས་ཏེ། སྟ་གོན་དང་། དངོས་གཞིའོ། །
དང་པོ་ལ་དྲུག་སྟེ། ཐོ་རངས་ཀྱི་བྱ་བ་དང་། སའི་ལྷ་མོ་ལྷག་པར་གནས་པ་དང་། སྔོན་དུ་འགྲོ་བའི་ཏིང་ངེ་འཛིན་གྱི་དཀྱིལ་འཁོར་བསྒོམ་པ་དང་། བུམ་པ་སྟ་གོན་དང་། ལྷ་སྟ་གོན་དང་། སློབ་མ་སྟ་གོན་ནོ། །
དང་པོ་ནི། ཐོ་རངས་རྣལ་འབྱོར་པ་བདག་ཉིད་ལྡང་བའི་རྣལ་འབྱོར་གྱིས་ལངས་ལ་བདག་མེད་པ་ལྷག་པར་མོས་པས་དག་པ་གསུམ་གྱི་སྔགས་བརྗོད་པས་ནང་གི་ཁྲུས་བྱས་ལ། ཨོཾ་རཀྵ་རཀྵ་ཧཱུྃ་ཧཱུྃ་ཧཱུྃ་ཕཊ་ཅེས་བྱ་བས་བདག་དང་གནས་དང་རྣལ་འབྱོར་བསྲུངས་ལ། ཁྲུས་ཀྱི་རྣལ་འབྱོར་གྱི་ཕྱིའི་ཁྲུས་ཀྱང་བྱ་སྟེ། ས་ཕྱོགས་གཙང་ཞིང་དབེན་པར་ཕྱག་དར་དང་། སྐྱང་ནུལ་བྱ། བླ་རེ་དང་ཡོལ་བ་ལ་སོགས་པའི་རྒྱན་དགྲམ། བྲིས་སྐུ་དང་། ལུགས་མ་ལ་སོགས་པའི་རྟེན་རྣམས་ཇི་ལྟར་བདེ་བར་བཞུགས་སུ་གསོལ། རས་ལ་སོགས་པའི་གཞི་གཙང་མའི་སྟེང་དུ་མཎྜལ་ཁྲུ་གང་ལས་མི་ཆུང་བའི་དབུས་སུ་གནས་སྲུང་གི་མེ་ཏོག་གཞག དེའི་གཡས་བདག་གི་གཡོན་ནས་གཡས་སྐོར་གྱིས་ཞབས་བསིལ་ལ་སོགས་པའི་ཆུ་བཞི་དང་། དེའི་གཡོན་རང་གི་གཡས་ནས་མེ་ཏོག་ལ་སོགས་པའི་ཉེར་སྤྱོད་ལྔ་གཡོན་སྐོར་གྱིས་བཤམ། མདུན་ཕྱོགས་སུ་བཟེད་ཞལ་གསུམ་དང་། དེ་དག་གི་ནང་དུ་སྤོས། མར་མེ། ལྷ་བཤོས་ཏེ་སྒོས་མཆོད་ལྷའི་གྲངས་དང་མཉམ་པའམ། མ་འབྱོར་ན་དཀྱིལ་འཁོར་གྱི་གྲངས་དང་མཉམ་པ་གཙོ་བོ་ལ་གཅིག་ལྷག་པོ་དང་། སྒོ་མ་བཞི་ལ་གཅིག་དང་། བྱང་ཤར་དུ་སའི་ལྷ་མོའི་གཅིག་སྟེ། སའི་ལྷ་མོའི་གཏོར་མ་དང་བཅས་པ་བཤམ། གཞན་ཡང་བའི་རྣམ་ལྔ་དང་། དྲི་བཟང་པོའི་འདེ་གུ་དང་། མེ་ཏོག་དང་། གོས་ཟུང་དང་། བུམ་པ་སྟ་གོན་གྱི་ཕྱིར་མཚན་ཉིད་དང་ལྡན་པའི་བུམ་པ་གཉིས་རྡོ་རྒྱུས་ལ་སོགས་པས་དཀར་པོར་བྱུགས་ལ་ལྷའི་ཁ་དོག་དང་མཐུན་པར་དར་རམ་རས་ཁ་ཚར་མ་ཉམས་པས་མགུལ་ཆིང་པྲོག་ལྔ་པའམ་བདུན་པ་བྱས་ལ་ལས་ཐམས་ཅད་པ་བཟླས་པའི་སྲད་བུ་དཀར་པོས་བཅིང་། རྣམ་རྒྱལ་ལ་རིགས་ལྔའི་མཚན་མ་དང་། ལས་ཐམས་ཅད་པ་ལ་སྣ་ཚོགས་རྡོ་རྗེ་ཉི་མ་ལ་གནས་པ་བྲིས་ནས་ལས་ཐམས་ཅད་པ་བཟླས་པས་བུམ་པ་རྣམས་ལ་ཡུངས་ཀར་གྱིས་བྲབ་ཅིང་གུ་གུལ་གྱིས་བདུགས་ནས་བགེགས་བསང་། ནས། གྲོ། སྲན་མ། འབྲས། ཏིལ་ཏེ་འབྲུ་ལྔ། གསེར། དངུལ། བྱེ་རུ། མུ་ཏིག དུང་སྟེ་རིན་པོ་ཆེ་ལྔ། ལན་ཚྭ། བུ་རམ། འོ་མ། མར། སྦྲང་རྩི་སྟེ་སྙིང་པོ་ལྔ། ཙནྡན་དཀར་དམར། གུར་གུམ། ཛཱ་ཏི། ག་པུར་ཏེ་དྲི་ལྔ། བྲི་ཧསྟི། ཀཎྜ་ཀ་རི། ཨ་བ་ར་ཙི་ཏ་དཀར་པོ། ཧ་ས། ཧ་ས་དེ་ཝ་སྟེ་སྨན་ལྔ་དང་། ཤ་ལྔ་བདུད་རྩི་ལྔ་སྟེ་ཅི་འབྱོར་པ་བླུགས། རང་གི་སྙིང་གའི་ས་བོན་ལས་ལྷ་མོ་མདོག་སྣ་ཚོགས་པ་སྤྲོས་ཏེ། ཆུ་བོ་གདྒཱ་ནས་ཆུ་བླངས་ཏེ་འགེངས་པར་བསམས་ལ། ཨོཾ་ཏཔྟེ་ཏཔྟེ་མ་ཧཱ་ཏཔྟེ་སྭཱ་ཧཱ། ཞེས་ལན་བདུན་བདུན་བཟླས་ལ། བུམ་པའི་སུམ་ཆ་དྲི་བཟང་པོའི་ཆུས་དགང་། ཨོཾ་ཧཱུྃ་སྭཱ་ཧཱས་ཤིང་རློན་པས་ཁ་བརྒྱན་ལ་དཀྱིལ་འཁོར་གྱི་ལྷོ་ཕྱོགས་སུ་ཀུ་ཤའི་གདན་ལ་གཞག སློབ་མ་སྟ་གོན་གྱི་ཕྱིར་མེ་ཏོག་ལ་སོགས་པའི་མཆོད་པ་ལྔ་དང་། སོ་ཤིང་དང་། ཀུ་ཤ་ཆེ་ཆུང་དང་། སྲུང་སྐུད་སློབ་མ་དུ་ཡོད་ཀྱི་གྲངས་དང་མཉམ་པ་དང་། ཁ་བཤལ་གྱི་ཆུ་རྣམས་ཀྱང་སྟ་གོན་བྱའོ། །

དཀྱིལ་འཁོར་གྱི་ཤར་ཕྱོགས་སུ་འདས་པའི་གཏོར་མ་དང་། གུར་མགོན་དང་། ཞལ་བཞི་པ་དང་། ལས་མགོན་དང་། མཁའ་འགྲོ་སྤྱི་གཏོར་རྣམས་གཡས་སྐོར་དུ་བཤམ། གཞན་ཡང་སྔོན་འགྲོའི་གཏོར་མ་དང་། སྦྱིན་སྲེག་བྱེད་ན་དེའི་ཡོ་བྱད་དང་། ཚོགས་འཁོར་གྱི་ཡོ་བྱད་ལ་སོགས་པ་འོག་ནས་འབྱུང་བའི་རྫས་ཐམས་ཅད་འཚོགས་པར་བྱའོ། །
གཉིས་པ་ནི། སློབ་དཔོན་དཔོན་སློབ་རྣམས་གྲལ་ལ་འཁོད། མདུན་དུ་ནང་མཆོད་རྡོ་རྗེ་དྲིལ་བུ་རྣམས་བཞག་སྟེ་ལས་ཀྱི་རྡོ་རྗེ་སློབ་མས་མཎྜལ་ཕུལ་ཏེ། ལྷའི་རྣལ་འབྱོར་ལ་གནས་པར་གསོལ་བ་གདབ་པ་དང་། འབྱུང་པོའི་ཚོགས་རྣམས་ལ་མདོར་བསྡུས་པའི་ཆོ་གས་གཏོར་མ་སྦྱིན་པ་དང་། གནས་དང་མཆོད་པའི་ཡོ་བྱད་བྱིན་གྱིས་བརླབས་ཏེ་སྣ་ཚོགས་རོལ་མོ་བྱ་ཞིང་། སྒྲུབ་མཆོད་གཞན་དང་བསྟུན་པའི་ཚེ་ལྷའི་རྣལ་འབྱོར་ལ་གནས་པར་གསོལ་བ་གདབ་པ་རྗེས་ལ་བྱས་ཀྱང་རུང་ངོ་། །
དེ་ནས་སའི་ལྷ་མོ་ལྷག་པར་གནས་པར་བྱ་བའི་ཕྱིར་རང་ལྷའི་ང་རྒྱལ་དང་ལྡན་པས་དཀྱིལ་འཁོར་གྱི་དབུས་སུ་དྲིས་བྱུགས་ལ་མེ་ཏོག་གི་ཚོམ་བུ་གཅིག་དགོད་དེ་བསང་སྦྱང་། སྟོང་པའི་ངང་ལས་པྃ་ལས་པདྨ་དང་། ཨ་ལས་ཟླ་བའི་སྟེང་དུ་བྃ་ལས་སའི་ལྷ་མོ་སྐུ་མདོག་སེར་མོ་ཞལ་གཅིག་ཕྱག་གཉིས་ཀྱིས་རིན་པོ་ཆེའི་བུམ་པ་ཐུགས་ཀར་འཛིན་པ་རིན་པོ་ཆེ་སྣ་ཚོགས་ཀྱིས་བརྒྱན་པར་བསྐྱེད་ལ། རང་གི་སྙིང་གའི་ས་བོན་གྱི་འོད་ཀྱིས་ས་འོག་ནས་སའི་ལྷ་མོ་ཡེ་ཤེས་པ་སྤྱན་དྲངས་ཏེ་མཚན་སྔགས་སྔོན་དུ་འགྲོ་བའི་ཞབས་བསིལ་ལ་སོགས་པ་བཞི་ཕུལ་ནས། གཽ་རཱི་ལ་སོགས་པའི་སྔགས་དང་ཕྱག་རྒྱ་དང་ཏིང་ངེ་འཛིན་གྱིས་དགུག་པ་དང་། གཞུག་པ་དང་། བཅིང་བ་དང་། དབང་དུ་བྱའོ། །
དེ་ནས་སྐྱེ་མཆེད་དང་སྐུ་གསུང་ཐུགས་བྱིན་གྱིས་བརླབ། དབང་ལྷ་སྤྱན་དྲངས་ཏེ། དབང་བསྐུར་ནས་རིན་ཆེན་འབྱུང་ལྡན་གྱིས་དབུར་བརྒྱན་པ་ལ་ཨོཾ་པྲྀ་ཐཱི་ཝཱི་དེ་ཝཱི་ཨོཾ་བཛྲ་པུཥྤེ་ཨཱཿཧཱུྃ། ཞེས་པ་ནས་རོལ་མོའི་བར་གྱིས་མཆོད། ཨོཾ་ཨཱཿཧཱུྃ་ཞེས་པས་ནང་མཆོད་ཕུལ་ལ། གཏོར་མ་མཁའ་འགྲོ་སྤྱི་གཏོར་ལྟར་བྱིན་གྱིས་བརླབས་ཏེ། ལག་པ་གཡས་མཆོག་སྦྱིན་དུ་བྱས་ལ་ཨོཾ་པྲྀ་ཐཱི་ཝཱི་དེ་ཝཱི་ཨོཾ་ཨ་ཀཱ་རོ་ཞེས་སོགས་ལན་གསུམ་གྱིས་ཕུལ། དྲིལ་བུ་དཀྲོལ་ཞིང་། སྐྱོབ་པ་སངས་རྒྱས་ཐམས་ཅད་ཀྱི། །
སྤྱོད་པའི་ཚུལ་དང་ཁྱད་པར་དང་། །
ས་དང་ཕ་རོལ་ཕྱིན་པ་ལ། །
ལྷ་མོ་ཁྱོད་ནི་དཔང་དུ་གྱུར། །
དངོས་གྲུབ་ཐམས་ཅད་ཐོབ་བྱའི་ཕྱིར། །
བདག་གིས་དཀྱིལ་འཁོར་བྲི་བར་བྱ། །
ཞེས་བྱ་བའི་ཚིགས་སུ་བཅད་པ་རྩ་བ་དྲུག་པ་ལན་གསུམ་བརྗོད། སླར་ཡང་དཔལ་ལྡན་བླ་མ་དམ་པ་རྣམས་ཀྱི་ཐུགས་དགོངས་རྫོགས་པ་དང་། ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་ཕྱག་རྒྱ་ཆེན་པོ་མཆོག་གི་དངོས་གྲུབ་མཁའ་འགྲོ་ལྔའི་གོ་འཕང་ཐོབ་པར་བྱ་བའི་ཕྱིར་དུ་སའི་ཕྱོགས་འདིར་དཀྱིལ་འཁོར་ཆེན་པོ་བཞེངས་ཏེ་སྒྲུབ་ཅིང་མཆོད་པ་དང་། བདག་ཉིད་འཇུག་ཅིང་དབང་བླང་བ་དང་། སློབ་མ་གཞུག་ཅིང་དབང་བསྐུར་བར་འཚལ་ན་སའི་ཕྱོགས་འདི་བདག་ལ་གནང་ཞིང་ལས་ཀྱི་དངོས་གྲུབ་ཀྱང་སྩོལ་བར་མཛད་དུ་གསོལ་ཞེས་གསོལ་བ་བཏབ་ལ། ཨོཾ་བཛྲ་མུཿ ཞེས་བརྗོད་པས་ས་དེ་ཉིད་ལ་ཐིམ་པར་བསམ་མོ། །
གསུམ་པ་ནི། དེ་ནས་ཕྱི་དྲོའི་དུས་ལ་བབ་པ་ན་སློབ་དཔོན་བདག་ཉིད་ཁྲུས་ཀྱི་རྣལ་འབྱོར་གྱིས་ལུས་མཐའ་དག་ཁྲུས་བྱས་ལ། དྲི་ཞིམ་པོས་བྱུག རྒྱན་བཟང་པོ་གདགས་པ་དང་། གོས་སེར་པོ་གྱོན་ཏེ་སྒྲུབ་པའི་ཐབས་ཀྱི་རིམ་པས་དཀྱིལ་འཁོར་གྱི་འཁོར་ལོ་བསྒོམ་པ་ནས་བརྩམས་ཏེ་བཟླས་པའི་བར་བྱས་ནས་མཆོད་པ་བསང་སྦྱང་བྱིན་གྱིས་བརླབས་ལ། ཕྱི་མཆོད་ནང་མཆོད་དང་ཡིད་བྱུང་དང་། བསྟོད་པས་བདག་བསྐྱེད་ལ་མཆོད་བསྟོད་བྱས་ཏེ་དཀྱིལ་འཁོར་བསྡུས་ལ་གཙོ་བོའི་ང་རྒྱལ་གྱིས་གནས་པར་བྱའོ། །

སྐབས་འདིར་དབུས་དང་ཕྱོགས་བཞིར་སློབ་དཔོན་ལྔ་འདུག་ནས་ཏིང་ངེ་འཛིན་གྱི་དཀྱིལ་འཁོར་བསྒོམས་ཏེ་སྤྲོ་བ་བསྐྱེད་པ་སོགས་གསུངས་པ་ནི་རྡུལ་ཚོན་གྱི་ཕྱོགས་ལ་ཡིན་གྱི། རས་བྲིས་ཀྱི་ཕྱོགས་ལ་སྔ་མ་དེ་ཙམ་གྱིས་ཆོག་གོ །བཞི་པ་ནི། བུམ་པ་གཉིས་བསང་སྦྱང་། སྟོང་པའི་ངང་ལས་པྃ་ལས་པདྨ་དང་། ཨ་ལས་ཟླ་བའི་དཀྱིལ་འཁོར་གྱི་སྟེང་དུ་བྷྲཱུྃ་གཉིས་ལས་རིན་པོ་ཆེའི་བུམ་པ་གཉིས། ཞབས་ཞུམ་པ། ལྟོ་བ་ལྡིར་བ། མགྲིན་པ་ཕྲ་བ། ཁ་གཡེལ་བ། མཆུ་འཕྱང་བ། ལྷའི་གོས་ཀྱི་མགུལ་ཆིང་དང་། དཔག་བསམ་གྱི་ཡལ་གས་ཁ་བརྒྱན་པ། དྲི་ཞིམ་པོའི་ཆུ་དང་བཅུད་རྣམས་ཀྱིས་ཡོངས་སུ་གང་བའི་རྣམ་པར་རྒྱལ་བའི་བུམ་པའི་ནང་གི་དབུས་དང་ཕྱོགས་བཞིར་པྃ་ལས་པདྨ་དཀར་དམར་འདབ་མ་བརྒྱད་པ་རེ་རེ། དེ་རྣམས་ཀྱི་ལྟེ་བར་ཉོན་མོངས་པ་ལ་སོགས་པ་བདུད་བཞིའི་ངོ་བོ་ཚངས་པ་སེར་པོ། དབང་པོ་དཀར་པོ། ཉེ་དབང་སྔོན་པོ། དྲག་པོ་ནག་པོ་རྣམས་གོང་ནས་གོང་དུ་བཀན་པའི་སྙིང་གར་དབུས་དང་ཕྱོགས་གཞན་གསུམ་དུ་ཉི་མ། ཤར་དུ་ཟླ་བ། འདབ་མ་རྣམས་དང་ཕྱིའི་ཕྱོགས་བཞིའི་སྣ་ཚོགས་པདྨའི་གདན་གྱི་སྟེང་དུ་ཟླ་བ་དང་། ཉི་མ་དང་། རོའི་གདན། ལས་ཐམས་ཅད་པའི་བུམ་པར་སྣ་ཚོགས་པདྨ་དང་ཉི་མའི་གདན་དང་བཅས་པར་གྱུར། གཙོ་བོ་ལྔའི་གདན་གྱི་སྟེང་དུ་སངས་རྒྱས་ཀྱི་མཚན་བཟང་པོ་སུམ་ཅུ་རྩ་གཉིས་ཀྱི་ངོ་བོ་མར་མེའི་ཕྲེང་བ་ལྟ་བུ་ཨ་ཨཱ་ནས་ཨཾ་ཨཿབར་ལན་གཉིས་བརྗོད། ཞུ་བ་ལས་བྱུང་བའི་ཟླ་བའི་དཀྱིལ་འཁོར་ལྔར་གྱུར་པ་ནི་མེ་ལོང་ལྟ་བུའི་ཡེ་ཤེས། དེ་རྣམས་ཀྱི་སྟེང་དུ་སངས་རྒྱས་ཀྱི་དཔེ་བྱད་བཟང་པོ་བརྒྱད་ཅུའི་ངོ་བོ་སྐར་མའི་རྣམ་པ་ལྟ་བུ་ཀ་ཁ་ནས་ཌ་ཌྷའི་བར་ལན་གཉིས་བརྗོད། ཞུ་བ་ལས་ཉི་མའི་དཀྱིལ་འཁོར་ལྔ་མཉམ་པ་ཉིད་ཀྱི་ཡེ་ཤེས། དབུས་ཀྱི་ཉི་ཟླ་ཁ་སྦྱོར་གྱི་བར་དུ་ཧཱུྃ་དང་མཱྃ་ལས་རྡོ་རྗེ་དང་གྲི་གུག་ཧཱུྃ་དང་མཱྃ་གྱིས་མཚན་པ། ཤར་གྱི་ཉི་ཟླ་ཁ་སྦྱོར་གྱི་བར་དུ་ཨོཾ་དང་ལྃ་ལས་འཁོར་ལོ་དང་གྲི་གུག་ཨོཾ་དང་ལྃ་གྱིས་མཚན་པ། ལྷོའི་ཉི་ཟླ་ཁ་སྦྱོར་གྱི་བར་དུ་ཏྲཱྃ་དང་ཏཱྃ་ལས་རིན་པོ་ཆེ་དང་གྲི་གུག་ཏྲཱྃ་དང་ཏཱྃ་གྱིས་མཚན་པ། ནུབ་ཀྱི་ཉི་ཟླ་ཁ་སྦྱོར་ཀྱི་བར་དུ་ཨཱྃ་དང་པཱྃ་ལས་པདྨ་དང་གྲི་གུག་ཨཱྃ་དང་པཱྃ་གྱིས་མཚན་པ། བྱང་གི་ཉི་ཟླ་ཁ་སྦྱོར་གྱི་བར་དུ་ཁྃ་དང་ཏཱྃ་ལས་རལ་གྲི་དང་གྲི་གུག་ཁྃ་དང་ཏཱྃ་གྱིས་མཚན་པ་རྣམས་སོ་སོར་རྟོག་པའི་ཡེ་ཤེས། དེ་རྣམས་རོ་གཅིག་ཏུ་འདྲེས་པ་བྱ་བ་གྲུབ་པའི་ཡེ་ཤེས། དེ་ལས་སྐུ་ཡོངས་སུ་རྫོགས་པ་ཆོས་ཀྱི་དབྱིངས་ཀྱི་ཡེ་ཤེས་ཀྱི་ངོ་བོ་དབུས་སུ་རྡོ་རྗེ་མཁའ་འགྲོ་ནས། བྱང་དུ་རྟའི་རྒྱལ་པོ་ཐམས་ཅད་ཀྱང་ཞལ་བརྒྱད་པ་ནས་ཡེ་ཤེས་ཀྱི་མེ་འབར་བའི་དབུས་ན་བཞུགས་པའི་བར་འབྲས་བུ་རྡོ་རྗེ་འཛིན་པ་ལྟར་གསལ་གདབ། སྒྲུབ་ཐབས་ལྟར་མཁའ་གསང་བྱིན་གྱིས་བརླབ། ཡབ་ཡུམ་ཐབས་ཤེས་རབ་སྙོམས་པར་ཞུགས་པའི་སྒྱུ་མ་བདེ་བའི་སྒྲས་ཕྱོགས་བཅུའི་དེ་བཞིན་གཤེགས་པ་ཐམས་ཅད་སྤྱན་དྲངས་ཞེས་པ་ནས་མཁའ་ནང་ནས་སྤྲོ་བའི་བར་སྒྲུབ་ཐབས་བཞིན་ལ་སླར་ཡང་མཱ་མ་ཀཱིའི་མཁར་ཐིག་ལེ་ལྔ་དང་བཅས་པར་གྱུར་ཅེས་དང་། ཛཿཧཱུྃ་བྃ་ཧོཿཧཱུྃ་རྣམས་སུ་གྱུར། དེ་རྣམས་སོ་སོའི་འཁོར་གྱི་ལྷ་མོ་བདུད་རྩི་འཁྱིལ་པ་དང་བཅས་པ་རྣམས་སུ་གྱུར་ཏེ། དེ་རྣམས་ཡུམ་གྱི་མཁའ་ནས་ཕྱིར་སྤྲོས་ཏེ་རྣམ་རྒྱལ་བུམ་པའི་གདན་རྣམས་དང་། ལས་ཐམས་ཅད་པའི་བུམ་པའི་གདན་གྱི་སྟེང་དུ་འཁོད་པ་ནི་རྣམ་རྒྱལ་བུམ་པའི་རྡོ་རྗེ་ཅན་གྱི་དཀྱིལ་འཁོར་གྱི་ཤར་གྱི་འདབ་མ་ལ། གཽ་རཱི་དཀར་མོ་ནས་སྒྲོམ་ལ་ལྗང་གུ་ཨུཏྤལ་འཛིན་པ། ཕྱིའི་ཕྱོགས་བཞིའི་ཤར་དུ་ལྕགས་ཀྱུ་མ་སོགས་སྒྲུབ་ཐབས་བཞིན་བསྐྱེད། ལས་བུམ་དུ་བདུད་རྩི་འཁྱིལ་པ་སྐུ་མདོག་ལྗང་གུ་ཞལ་གཅིག་ཕྱག་གཉིས་གཡས་སྣ་ཚོགས་རྡོ་རྗེ་གཡོན་དེས་ཡུ་བ་བྱས་པའི་དྲིལ་བུ་འཛིན་པ། སྟག་དང་སྦྲུལ་དང་མི་སྡུག་པའི་རྒྱན་གྱིས་བརྒྱན་པ། གཡས་བསྐུམ་གཡོན་བརྐྱང་གིས་བཞུགས་པ་བསྐྱེད། རང་གི་ཐུགས་ཀ་ནས་མཁའ་འགྲོ་ལྔའི་དཀྱིལ་འཁོར་གྱི་ལྷ་ཚོགས་བདུད་རྩི་འཁྱིལ་པ་དང་བཅས་པ་སྤྱན་དྲངས། ཆུ་བཞི་སྔོན་དུ་འགྲོ་བའི་ཉེར་སྤྱོད་ཀྱིས་མཆོད་ནས་བསྟིམ། སྐྱེ་མཆེད་དང་སྐུ་གསུང་ཐུགས་བྱིན་གྱིས་བརླབ། དབང་ལྷ་སྤྱན་དྲང་། སྔ་མ་ལྟར་མཆོད་ནས་གསོལ་བ་གདབ། དབང་བསྐུར་ནས་ལྷ་རྣམས་ལ་སྒྲུབ་ཐབས་ལྟར་དང་། བདུད་རྩི་འཁྱིལ་པ་ལ་དོན་ཡོད་གྲུབ་པས་རྒྱས་གདབ། ཆུ་བཞི་སྔོན་དུ་འགྲོ་བའི་ཉེར་སྤྱོད་རོལ་མོ་དང་བཅས་པ་དང་། ས་བོན་སོ་སོའི་གཤམ་དུ་འབྲུ་གསུམ་བཏགས་པས་ནང་བདུད་རྩིས་མཆོད། དཀར་མོ་རི་དྭགས་དང་། ཁྱོད་ནི་རྣལ་འབྱོར་མ་ཚོགས་སོགས་ཀྱིས་བསྟོད་པ་བྱས་ལ་གཟུངས་ཐག་ནས་བཟུང་སྟེ། གཙོ་བོའི་སྔགས་བརྒྱ་རྩ་བརྒྱད་དང་། གཞན་རྣམས་ཀྱི་ཇི་ལྟར་ནུས་པ་དང་། ལས་བུམ་ལ་ཨ་མྲྀ་ཏ་བརྒྱ་རྩ་བརྒྱད་བཟླས་ཏེ་དུང་ཆོས་ཀྱི་ཆུ་བུམ་པ་གཉིས་སུ་བླུགས་ཏེ། ཨོཾ་ཨཱཿཧཱུྃ། བུམ་པའི་ལྷ་རྣམས་འོད་དུ་ཞུ་བ་ལས་བྱང་ཆུབ་ཀྱི་སེམས་ཀྱི་རང་བཞིན་གྱི་ཆུར་གྱུར་ཅེས་བརྗོད་ལ་སླར་ཡང་སྔར་ལྟར་མཆོད་བསྟོད་བྱ། ཡི་གེ་བརྒྱ་པ་ལན་གསུམ་བརྗོད་པས་ལྷག་ཆད་ཁ་བསྐང་ངོ་།།  །།ལྔ་པ་ནི། མཎྜལ་གྱི་དབུས་སུ་བའི་རྣམ་ལྔ་དང་། དྲི་ལྔ་དང་བདུད་རྩི་ལྔ་གཡས་སྐོར་དུ་བྱུག་ཅིང་མཎྜལ་བསང་སྦྱང་། སྟོང་པའི་ངང་ལས་པྃ་ལས་པདྨ་དང་། རྃ་ལས་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་ལས་སྣ་ཚོགས་རྡོ་རྗེ་རྩེ་མོ་ཉི་ཤུ་པ་རྭ་རྣམས་ཤར་དཀར། ལྷོ་སེར། ནུབ་དམར། བྱང་ལྗང་། ལྟེ་བ་མཐིང་ནག་ལ་ཧཱུྃ་གིས་མཚན་པ་ལས་འོད་ཟེར་འོག་ཏུ་འཕྲོས་པས་འོག་ཐམས་ཅད་རྡོ་རྗེའི་ས་གཞིར་གྱུར་པར་བསམས་ལ། ཨོཾ་མེ་དཱི་ནི་བཛྲཱི་བྷ་ཝ་བྷན་དྷ་ཧཱུྃ་ཧཱུྃ་ཧཱུྃ་ཕཊ་ཅེས་བརྗོད། ཡང་མཐའ་མ་བསྐོར་ཞིང་བྱུགས་ཏེ། ཁོར་ཡུག་རྡོ་རྗེའི་རྭ་བ་དང་། སྟེང་རྡོ་རྗེའི་གུར་དང་བླ་རེ་དང་། ཕྱི་རོལ་ཡེ་ཤེས་ཀྱི་མེ་འབར་བར་བསམས་ལ། ཨོཾ་རཀྵ་རཀྵ་ཧཱུྃ་ཧཱུྃ་ཧཱུྃ་ཕཊ་ཅེས་བརྗོད་ལ་ལག་པ་མ་བཏེགས་པར་དབུས་སུ་མེ་ཏོག་དོར། དེ་ལྟ་བུའི་སྲུང་བའི་འཁོར་ལོའི་དབུས་སུ་ཨེ་ལས་ཆོས་ཀྱི་འབྱུང་གནས་ཀྱི་ནང་དུ་སྐད་ཅིག་གིས་གཞལ་ཡས་ཁང་དུར་ཁྲོད་གདན་དང་བཅས་པ་སྒྲུབ་པའི་ཐབས་ནས་འབྱུང་བ་ལྟར་བསྒོམས་ནས་གཙོ་བོ་ལྔའི་གནས་སུ་དྲིའི་ཐིག་ལེ་གྲུ་བཞི་པ་དང་། ལྷ་གཞན་རྣམས་ཀྱི་གནས་སུ་ཟླུམ་པོ་རེ་བྱ། དེ་ནས་རྡོ་རྗེ་ཅན་གྱི་དཀྱིལ་འཁོར་གྱི་དབུས་སུ་མེ་ཏོག་གི་ཚོམ་བུ་བཀོད་དེ། ཧཱུྃ་ཤྲཱི་ཧེ་རུ་ཀ་ཡ་ན་མཿ རྡོ་རྗེ་ཅན་སྐུ་མདོག་སྔོན་པོ་ཞེས་སོགས་དང་། དེའི་མདུན་དུ་ཚོམ་བུ་སྤུངས་ཏེ། མཱྃ་མཱ་མ་ཀཱི་ན་མཿ དེའི་པང་ན་ཡུམ་མཱ་མ་ཀཱི་སྔོན་མོ་ཞེས་སོགས་དང་། འདབ་མ་བརྒྱད་ལ་ཚོམ་བུ་བཀོད་དེ་གྃ་གཽ་རཱི་ན་མཿ ཤར་དུ་གཽ་རཱི་དཀར་མོ་ཞེས་སོགས་ཞལ་ཕྱག་རྫོགས་པར་གསལ་གདབ་བོ། །

དེ་བཞིན་དུ་དཀྱིལ་འཁོར་གཞན་བཞི་དང་སྒོ་བ་བཞིའི་བར་དུ་སྙིང་པོ་ཚིག་ཙམ་གྱིས་བསྐྱེད་དེ། གཙོ་བོ་བཞི་ལ་སྔར་གྱི་ཧཱུྃ་གི་ཚབ་ཏུ། ཨོཾ་ཏྲཱྃ་ཨཱྃ་ཁཾ་རྣམས་བཅུག ཡུམ་བཞི་ལ་ལྃ་ལོ་ཙཱ་ནི། རྃ་རནྟ་ཏཱ་རེ། པཱྃ་པཱཎྜར། ཏཱྃ་ཏཱ་རེ་ན་མཿ ཞེས་དང་། འཁོར་རྣམས་ལ་རང་རང་གི་ས་བོན་དང་། མཚན་སྔགས་རྣམས་ལ་ན་མཿ ཞེས་བཏགས་པ་བརྗོད་པ་ཙམ་གྱིས་བསྐྱེད་ནས་ཞལ་ཕྱག་གསལ་གདབ་བོ།།  །།དེ་ནས་གཙོ་བོ་ལྔ་སེམས་དཔའ་སུམ་བརྩེགས་སུ་བྱས་ནས་ཡེ་ཤེས་པ་སྤྱན་དྲངས་ཏེ་ཆུ་བཞི་ཕུལ་ནས་ལྷ་མོ་བཞིའི་སྔགས་དང་ཕྱག་རྒྱས་དགུག་གཞུག་བྱས་ལ། སྐྱེ་མཆེད་དང་སྐུ་གསུང་ཐུགས་བྱིན་གྱིས་བརླབ་པ་དང་། དབང་བསྐུར་ནས་རིགས་ཀྱི་བདག་པོས་རྒྱས་གདབ་པའི་བར་སྒྲུབ་ཐབས་ལྟར་བྱའོ། །
དེ་ནས་མཆོད་པ་རྣམས་བསང་སྦྱང་བྱིན་གྱིས་བརླབས་ནས། མེ་ཏོག་འདི་ནི་བཟང་ཞིང་དགེ །ཞེས་བྱ་བ་ལ་སོགས་པའི་ཚིགས་བཅད་དང་། ཨོཾ་བྷ་ག་ཝཱན་མ་ཧཱ་ཀཱ་རུ་ཎི་ཀ་པཉྩ་ཌཱ་ཀི་ནཱི་ས་པ་རི་ཝཱ་ར་ཨོཾ་བཛྲ་པུཥྤེ་ཨཱཿཧཱུྃ་ཞེས་དང་། དེ་བཞིན་དུ་རོལ་མོའི་བར་སྦྱར་བར་བྱའོ། །
ཆུ་བཞི་ཡེ་ཤེས་པ་སྤྱན་དྲངས་ལ་ཕུལ་ནས་འདིར་མེ་ཏོག་སོགས་ཀྱིས་མཆོད་པ་ནི་ལུགས་འདིའི་ཁྱད་ཆོས་སོ། །
དེ་ནས་གོས་ཟུང་བླངས་ཏེ། བསང་སྦྱང་སྟོང་པའི་ངང་ལས་ཧཱུྃ་ལས་བྱུང་བའི་ལྷ་རྫས་ལས་གྲུབ་པའི་གོས་ཟུང་སྲབ་ལ་འཇམ་པ་དྭངས་ཤིང་ཐོགས་པ་མེད་པར་བྱིན་གྱིས་བརླབས་ལ། སྲབ་འཇམ་ཡང་བ་ལྷ་ཡི་གོས། །
མི་ཕྱེད་རྡོ་རྗེའི་སྐུ་བརྙེས་ལ། །
མི་ཕྱེད་དད་པས་བདག་འབུལ་ན། །
བདག་ཀྱང་རྡོ་རྗེའི་སྐུ་ཐོབ་ཤོག །ཨོཾ་བྷ་ག་ཝཱན་སོགས་ཀྱི་རྗེས་སུ་ཨོཾ་བཛྲ་ཝཱསཏྲ་ཡེ་ཨཱཿཧཱུྃ། དེ་ནས་ལག་པ་གཡོན་པའི་མཐེབ་སྲིན་རྩེ་མོ་སྦྱར་ཏེ། ནང་མཆོད་ཀྱི་དབུས་ནས་ལན་གསུམ་བསྐོར་ཞིང་དཀྲུགས་ལ་དབུས་ནས་བླངས་ཏེ་སྟེང་གི་ཕྱོགས་སུ་གཏོར་ཞིང་། ཨོཾ་ཕྱོགས་བཅུ་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་ཕྲིན་ལས་ཐམས་ཅད་གཅིག་ཏུ་བསྡུས་པ་མཁྱེན་པའི་ཡེ་ཤེས། བརྩེ་བའི་ཐུགས་རྗེ། མཛད་པའི་ཕྲིན་ལས་བསམ་གྱིས་མི་ཁྱབ་པ་མངའ་བ་དྲིན་ཅན་རྩ་བའི་བླ་མའི་ཞལ་དུ་ཨོཾ་ཨཱཿཧཱུྃ། རྡོ་རྗེ་འཆང་། བདག་མེད་མ། བིརྺ་པ། ཌོམྦི་ཧེ་རུ་ཀ ཨ་ལ་ལ་བཛྲ། ནགས་ཁྲོད་པ། གརྦྷ་རི་པ། བསོད་སྙོམས་པ་ཛ་ཡ་ཤྲཱི། མི་ཐུབ་ཟླ་བ། དཔའ་བོ་རྡོ་རྗེ། འབྲོག་མི་ཤཱཀྱ་ཡེ་ཤེས། མངའ་རིས་པ་གསལ་བའི་སྙིང་པོ། མཁོན་སྒྱི་ཆུ་བ། རྗེ་ས་སྐྱ་པ་ཆེན་པོ། ནེ་ཚོ་སྦལ་སྟོན། རྟ་སྟག་སོ་བ་རིན་ཆེན་དོན་གྲུབ། གན་པ་སྟོན་དར། གན་པ་སོ་སྟོན། གན་པ་ཆོས་རྒྱལ། གན་པ་དབང་རིན། གན་པ་རིན་རྒྱལ། ཆོས་རྗེ་བསོད་ནམས་རྒྱལ་མཚན། བླ་མ་དཔལ་ལྡན་ཚུལ་ཁྲིམས། ཆོས་རྗེ་ཡེ་ཤེས་རྒྱལ་མཚན། རྡོ་རྗེ་འཆང་ཀུན་དགའ་བཟང་པོ། ཁྭ་ཆར་བ་བསོད་ནམས་རྒྱལ་མཚན་རྣམས་ཀྱི་ཞལ་དུ་ཨོཾ་ཨཱཿཧཱུྃ། གཞན་ཡང་དབང་བསྐུར། རྒྱུད་བཤད། མན་ངག་གནང་། ཆོས་ཀྱི་འབྲེལ་པ་ཐོབ་པའི་བླ་མ་དམ་པ་རྣམས་ཀྱི་ཞལ་དུ་ཨོཾ་ཨཱཿཧཱུྃ་ཞེས་བརྗོད། དེ་ནས་དཀྱིལ་འཁོར་ལ་གཙོ་བོ་ལྔའི་སྔགས་དང་། ཡུམ་ལྔ་མན་ཆད་མཚན་སྔགས་སམ་ས་བོན་ཕྱོགས་གཅིག་སྦྲེལ་ནས་མཇུག་ཏུ། ཨོཾ་ཨཱཿཧཱུྃ་ཞེས་པས་དབུལ། དེ་ནས་ཡི་དམ་གཞན་ལ་དབུལ་བ་ནས་རིགས་དྲུག་གི་སེམས་ཅན་ཚིམ་པའི་བར་མ་རྒྱུད་སྤྱི་ལྟར་བྱས་ནས་མཐར་རང་གི་ལྕེ་རྩེ་ལ་བཞག་ནས། ཨ་མྲྀ་ཏ་སཱ་ད་ན་སོགས་བརྗོད་དོ། །
དེ་ནས་ཡིད་ལས་བྱུང་བའི་མཆོད་པ་ཉི་ཤུ་ནི་ལག་གཉིས་རྡོ་རྗེ་ཁུ་ཚུར་དཀུར་ཁ་གྱེན་དུ་བསྟན་པའི་ཕྱག་རྒྱ་དང་། གཟུགས་མཛེས་མཐོང་བས་མི་ངོམས་རེག་ན་བདེ། །

ཡིད་འཕྲོག་སྙེམས་པའི་ཚུལ་འཛིན་སྒེག་མོ་ཡིས། །
ནམ་མཁའ་རབ་འབྱམས་ཁམས་ཀྱི་མཐའ་ཀླས་རྣམས། །
བཀང་སྟེ་དཀྱིལ་འཁོར་ལྷ་ཚོགས་རྣམས་ལ་འབུལ། །
ཨོཾ་བྷ་ག་ཝཱན་སོགས་ཀྱི་མཇུག་ཏུ་བཛྲ་ལཱ་སྱེ་པཱུ་ཛི་ཏེ་ཨཱཿཧཱུྃ། གིས་སྒེག་མོ་དང་། པཱུ་ཛི་ཏེ་ཨཱཿཧཱུྃ་འོག་མ་རྣམས་ལའང་སྦྱར་ཏེ། ལག་པ་གཉིས་རྡོ་རྗེ་ཁུ་ཚུར་གྱིས་ཕྲེང་བ་འཛིན་པའི་ཚུལ་བྱ་ཞིང་། ཨིནྡྲ་ནཱི་ལ་ལ་སོགས་འཇིག་རྟེན་ན། །
ཤིན་ཏུ་དཀོན་པའི་རིན་ཆེན་ཕྲེང་འཛིན་གྱིས། བཛྲ་མཱ་ལེ། རྡོ་རྗེ་ཁུ་ཚུར་གཉིས་ཀྱིས་ཁ་ནས་ཚིགས་འབྱིན་པའི་ཚུལ་དང་། དྲུག་གི་རྗེས་སུ་སྐྱེས་སོགས་སྙན་པའི་དབྱངས། །
ཐོས་ན་ཚིམ་པ་ལེན་བྱེད་གླུ་མ་ཡིས། །
བཛྲ་གཱི་ཏཱི། ལག་གཉིས་གར་སྐོར་གཡོན་དང་གཡས་སུ་བསྐོར་ནས་སྤྱི་བོར་རྡོ་རྗེ་ཐལ་མོ་སྦྱར་བ་དང་། གཅིག་ཉིད་དུ་མའི་ཚུལ་དུ་རབ་བསྟན་ནས། །
འགྲོ་བ་དགའ་སྐྱེད་གར་གྱི་མཆོད་པ་ཡིས། །
བཛྲ་ནྲི་ཏྱེ། གཡོན་པའི་ཐལ་མོ་གྱེན་དུ་བསླང་། གཡས་པའི་རྡོ་རྗེ་ཁུ་ཚུར་གྱིས་པི་ཝང་བསྒྲེང་བའི་ཚུལ་དང་། རྒྱུད་དང་པགས་པ་སྐྱེད་བུའི་རྩོལ་བ་སོགས། །
དུ་མའི་རྟེན་འབྲེལ་ལས་བྱུང་པི་ཝང་སྒྲས། །
བཛྲ་བཱི་ཎཱི། ལག་པ་གཉིས་ཀྱི་སོར་མོས་གཡས་ཕྱོགས་སུ་གླིང་བུ་བསྒྱུར་བའི་ཚུལ་དང་། གང་གིས་ལག་པ་བསྐྱེད་པའི་ཁྱད་པར་ལས། །
སྣ་ཚོགས་རྣར་སྙན་སྐྱེད་བྱེད་གླིང་བུ་ཡིས། །
བཛྲ་བྃ་སྱེ། ལག་པ་གཉིས་ཀྱི་ཐལ་མོས་མདུན་དུ་རྫ་རྔ་བརྡུང་བའི་ཚུལ་དང་། མཛེས་པའི་གཟུགས་ལྡན་སྐད་སྙན་དུ་མ་ཡིས། །
མ་ལུས་འགྲོ་བ་ཚིམ་བྱེད་རྫ་རྔའི་སྒྲས། །
བཛྲ་མྲྀ་ཏཾ་གེ ལག་པ་གཡས་གཡོན་དུ་གདེངས་ཏེ་རྔ་པ་ཌ་ཧ་བརྡུང་བའི་ཚུལ་དང་། དབྱིབས་ལེགས་དྲྭ་བས་ལེགས་སྤྲས་ཡིད་དུ་འོང་། །
ཤིན་ཏུ་བརྗིད་པའི་སྒྲ་འབྱིན་རྔ་ཟླུམ་གྱིས། །
བཛྲ་པ་ཌ་ཧ། མེ་ཏོག་གི་ཕྱག་རྒྱ་དང་། གསེར་སོགས་རིན་ཆེན་ལས་གྲུབ་འདབ་སྟོང་ལྡན། །
མདངས་བཀྲ་ཡིད་འོང་དྲི་ལྡན་མེ་ཏོག་གིས། །
བཛྲ་པུཥྤེ། བདུག་པའི་ཕྱག་རྒྱ་དང་། ཨ་ཀར་ནག་སོགས་ལྷན་ཅིག་སྐྱེས་པ་དང་། །
སྦྱར་བ་ལས་བྱུང་བདུག་པའི་སྤྲིན་ཚོགས་ཀྱིས། །
བཛྲ་དྷཱུ་པེ། མར་མེའི་ཕྱག་རྒྱ་དང་། ཉི་ཟླ་ནོར་བུ་སྒྲོན་མེའི་འོད་ལ་སོགས། །
མུན་པ་སེལ་བྱེད་སྣང་བའི་ཚོགས་རྣམས་ཀྱིས། །
བཛྲ་ཨཱ་ལོ་ཀེ དྲིའི་ཕྱག་རྒྱ་དང་། རེག་ན་སིམ་བྱེད་ཞིམ་པའི་དྲི་ངད་ལྡང་། །
ག་བུར་ལ་སོགས་ལེགས་པར་སྦྱར་བའི་ཆུས། །
བཛྲ་གནྡྷེ། གོས་ཟུང་འབུལ་བའི་ཕྱག་རྒྱ་དང་། ལྷ་རྫས་ལས་གྲུབ་ཡང་འཇམ་རེག་ན་བདེ། །
ཁ་དོག་ལྔ་ལྡན་ཟུང་དུ་སྦྱར་བ་ཡིས། །
བཛྲ་ཝཱསཏྲ། ལག་པ་གཡོན་པ་མཉམ་བཞག གཡས་ནམ་མཁའ་ལ་བླ་རེ་བྲེས་པའི་ཚུལ་བྱ་ཞིང་། ཤིན་ཏུ་ཐགས་བཟངས་སྣ་ཚོགས་རི་མོས་མཛེས། །
རིན་ཆེན་དྲྭ་བས་བརྒྱན་པའི་བླ་རེ་ཡིས། །
བཛྲ་བི་ཏཱ་ནཾ། ལག་པ་གཡོན་པའི་ཁུ་ཚུར་ཁ་ནང་དུ་བསྟན་པའི་སྟེང་དུ་གཡས་པའི་ཁུ་ཚུར་ཡང་དེ་བཞིན་བྱས་ནས་བཞག་པ་དྲིལ་བུའི་ཕྱག་རྒྱ་དང་། ཚོགས་པ་ལས་བྱུང་སྟོང་ཉིད་སྒྲ་སྙན་སྒྲོགས། །
ཆོས་རྣམས་སྟོང་ཉིད་མཚོན་བྱེད་དྲིལ་བུའི་སྒྲས། །
བཛྲ་གྷཎྜེ། རྡོ་རྗེ་ཁུ་ཚུར་གཉིས་ཀྱིས་རྔ་ཡབ་གཡོབ་པའི་ཚུལ་བྱ་ཞིང་། རྔུལ་དང་ཚད་པའི་གདུང་བ་ལ་སོགས་པ། །
སེལ་བྱེད་རྔུལ་ཡབ་བསིལ་ཡབ་སྦྲང་ཡབ་ཀྱིས། །
ཙཱ་མ་ར། ལག་པ་གཉིས་འདུད་པའི་ཚུལ་དང་། བསྒོ་བ་ཉན་ཅིང་བྱ་བའི་ལས་ལ་མཁས། །
བརྩོན་པས་འདོད་དོན་སྒྲུབ་བྱེད་བྲན་ཚོགས་ཀྱིས། །

དཱ་ས་དཱ་སེ། དཔྲལ་བར་ནམ་མཁའ་མཛོད་ཀྱི་ཕྱག་རྒྱ་བཅའ་ཞིང་། བསམ་པ་ཙམ་གྱིས་འདོད་དགུ་འབྱུང་བ་ཡི། །
མཛེས་པའི་གཟུགས་ལྡན་འདོད་འཇོའི་བ་ཚོགས་ཀྱིས། །
ཀ་རི་ཎི། རྟ་མཆོག་གི་ཕྱག་རྒྱ་དང་། མདོག་སྔོ་རྟ་ལྗང་བརྒྱད་ཁྲིས་རབ་བསྐོར་ཞིང་། །
ཤིན་ཏུ་བརླིང་ཞིང་རླུང་ལྟར་མགྱོགས་པའི་རྟས། །
ཨ་ཤྭ། གླང་པོའི་ཕྱག་རྒྱ་དང་། ཐལ་ཀར་མཆེ་བ་དྲུག་ལྡན་རིན་ཆེན་གྱི། །
དྲྭ་བས་སྤྲས་པའི་སྟོབས་ལྡན་གླང་པོ་ཡིས། །
ག་ཛ་ཞེས་པས་དབུལ་ལོ། །
དེ་ནས་བསྟོད་པའི་མཆོད་པ་ནི། རྡོ་རྗེ་དྲིལ་བུ་གསིལ་ཞིང་། ཧཱུྃ་ཧཱུྃ་ཧཱུྃ་དེ་ཧ་དྷ་རུ་སཾ་སཱ་ར་དྷ་རུ། དྲནྡཱ་ལིཾ་ག་ན། ཛོའུ་དྷ་རུ་ཧེ་བཛྲ་ཏུ་ཧཱུྃ། ཏེ་ན་ཧཱུྃ། ཏེ་ན་ཧཱུྃ། ཏེ་ན་ཏེ་ཏེ་ཧཱུྃ། སུ་ར་ན་ར་བནྡི་ཏ་ཙ་ར་ཎ། དྷ་རུ་ཀུ་སུ་མ་བི་མནྨ་ན་ཐ་རོ་ཥ་ཀ་རུ། ཧེ་བཛྲ་ཏུ་ཧཱུྃ། ཏེ་ན་ཧཱུྃ། ཏེ་ན་ཧཱུྃ། ཏེ་ན་ཏེ་ཏེ་ཧཱུྃ། བྷ་ཝ་བི་མུཀྟི་བི་ཤེ་ཥོ། གུ་ཧྱ་ནི་གུ་ཛི། ཨ་ཨེ་ར་མ་ར་མ་ཧེ་བཛྲ་ཏུ་ཧཱུྃ། གུ་ཧྱ་ནི་བཌྷི། ཨ་ཀོ་ཛུ་ཏུ་ཧཱུྃ། ཞེས་པས་བསྟོད་ལ། པུས་མོ་གཡས་པའི་ལྷ་ང་ས་ལ་བཙུགས་ཏེ། ལག་པ་གཡས་པར་སྤོས་ཕོར་བཟུང་ལ། གཡོན་པས་དྲིལ་བུ་གསིལ་ཞིང་། ཐུགས་བརྩེ་ཕན་པའི་དགོངས་པ་ཅན། །
སངས་རྒྱས་བདག་ལ་དགོངས་སུ་གསོལ། །
རྡོ་རྗེ་འཆང་ཆེན་བདག་མིང་འདིས། །
དཀྱིལ་འཁོར་ཆེ་གེ་མོ་བསྐྱེད་ཕྱིར། །
ཅི་ནུས་པ་ཡི་ཉེར་སྤྱོད་ཀྱིས། །
སློབ་མ་རྗེས་སུ་གཟུང་བ་དང་། །
ཁྱེད་རྣམས་ལ་ཡང་མཆོད་བགྱིད་ན། །
རྗེས་སུ་བརྩེ་བ་བསྐྱེད་ནས་ནི། །
བསྙེན་ཏེ་བཞུགས་པར་མཛད་པའི་རིགས། །
ཞེས་བྱ་བ་ལན་གསུམ་དང་། སྔར་སའི་ལྷ་མོའི་སྐབས་སུ་བཤད་པ་ལྟར་སྙན་གསན་དབབ་བོ། །
དེ་ནས་ལྷ་དང་འབྱུང་པོ་ཐ་མི་དད་ཀྱི་ཆོ་གས་གཏོར་མ་དང་པོ་དང་། སྲུང་མའི་གཏོར་མ་གསུམ་དང་། མཁའ་འགྲོ་སྤྱི་གཏོར་རྣམས་ཆོ་ག་བཞིན་བསྔོས་ནས་ཚོགས་ཀྱི་འཁོར་ལོའམ་དཔའ་བོའི་སྟོན་མོ་ཚུལ་བཞིན་དུ་བྱའོ།།  །།དྲུག་པ་སློབ་མ་སྟ་གོན་ལ་དོན་བཅུ་གསུམ་སྟེ། ལུས་ཀྱི་བྱ་བ་དང་། གསོལ་བ་གདབ་པ་དང་། གསང་སྔགས་ཀྱི་ཐེག་པ་གཟུང་བར་གདམས་པ་དང་། རྒྱུན་བཤགས་བྱ་བ་དང་། སྡོམ་པ་གཟུང་བ་དང་། གནས་གསུམ་བསྲུང་བ་དང་། མཆོད་པས་མཆོད་པ་དང་། ཁྱོར་ཆུ་བླུད་པ་དང་། སོ་ཤིང་དོར་བ་དང་། སྲུང་སྐུད་གདགས་པ་དང་། ཆོས་ཟབ་མོས་སྤྲོ་བ་བསྐྱེད་པར་བྱ་བ་དང་། ཉལ་དུ་གཞུག་པའི་བྱ་བ་དང་། རྨི་ལམ་བརྟག་ཅིང་ངན་ན་བསྲུང་བའོ། །
དང་པོ་ནི། ཁྲུས་བྱས་ཏེ་གོས་གཙང་མ་གྱོན་ནས་ཕྱག་འཚལ་ཏེ་མཎྜལ་ཕུལ་ནས་མེ་ཏོག་སྙིམ་པར་བཟུང་ལ་ཙོག་ཙོག་པུར་འདུག་པའོ། །
གཉིས་པ་ནི། སྐྱེ་རྒ་ན་དང་འཆི་བ་ཡི། །
ཆུ་སྲིན་ལ་སོགས་འཇིགས་དང་བཅས། །
སྲིད་པའི་རྒྱ་མཚོར་བྱིང་བ་ལས། །
འདོན་པར་མཛད་པ་ཁྱོད་འབའ་ཞིག །དགའ་ཆེན་ཁྱོད་བདག་སྟོན་པ་བས། །
སློབ་དཔོན་ཁྱོད་ནི་དགོངས་སུ་གསོལ། །
བྱང་ཆུབ་ཆེན་པོའི་ཚུལ་བསྟན་པ། །
མགོན་པོ་ཆེན་པོ་བདག་འཚལ་ལོ། །
དམ་ཚིག་དེ་ཉིད་བདག་ལ་སྩོལ། །
བྱང་ཆུབ་སེམས་ཀྱང་བདག་ལ་སྩོལ། །
སངས་རྒྱས་ཆོས་དང་དགེ་འདུན་ཏེ། །
སྐྱབས་གསུམ་དག་ཀྱང་བདག་ལ་སྩོལ། །
ཐར་པ་ཆེན་པོའི་གྲོང་མཆོག་ཏུ། །
མགོན་པོས་བདག་ནི་གཞུག་ཏུ་གསོལ། །
ཞེས་བྱ་བའི་ཚིགས་སུ་བཅད་པ་ཕྱེད་དང་བཞི་པས་ལན་གསུམ་གྱི་བར་དུ་སློབ་མས་གསོལ་བ་གདབ་པ་བརྗོད་པར་བྱའོ། །
གསུམ་པ་ནི། ཁྱོད་ནི་ཚུལ་ཆེན་སྣོད་ཡིན་གྱི། །
བུ་ཚུར་ཐེག་པ་ཆེན་པོ་ཡི། །

གསང་སྔགས་སྤྱོད་ཚུལ་ཆོ་ག་ནི། །
ཁྱོད་ལ་ཡང་དག་བཤད་པར་བྱ། །
རྫོགས་པའི་སངས་རྒྱས་གང་འདས་དང་། །
དེ་བཞིན་གང་དག་མ་བྱོན་དང་། །
ད་ལྟར་བྱུང་བའི་མགོན་པོ་རྣམས། །
འགྲོ་ལ་ཕན་ཕྱིར་བཞུགས་པ་དག །དེ་དག་ཀུན་གྱིས་གསང་སྔགས་ཀྱི། །
ཆོ་ག་བཟང་པོ་འདི་མཁྱེན་ནས། །
དཔའ་བོས་བྱང་ཆུབ་ཤིང་དྲུང་དུ། །
ཐམས་ཅད་མཁྱེན་པ་མཚན་མེད་བརྙེས། །
གསང་སྔགས་སྤྱོད་པ་མཉམ་མེད་དེ། །
ཤཱཀྱ་སེང་གེ་སྐྱོབ་པ་ཡིས། །
བདུད་སྡེ་ཤིན་ཏུ་མི་བཟད་པ། །
དཔུང་ཆེན་དག་ཀྱང་དེ་ཡིས་བཅོམ། །
དེ་བས་ཀུན་མཁྱེན་ཐོབ་བྱའི་ཕྱིར། །
བུ་ཡིས་བློ་གྲོས་འདི་གྱིས་ཤིག །ཅེས་བྱ་བའི་ཚིགས་སུ་བཅད་པ་ལྔ་སློབ་དཔོན་གྱིས་ངག་ཏུ་བརྗོད་ལ་དེའི་དོན་རྣམས་བཤད་པར་བྱའོ། །
བཞི་པ་ནི། སློབ་མས་སློབ་དཔོན་གྱིས་རྗེས་སུ། བདག་གིས་ཐོག་མ་མེད་དུས་ནས། །
ཞེས་སོགས་བཟང་པོ་ཡོངས་གཟུང་ལས་འབྱུང་བའི་རྒྱུན་བཤགས་སྒྲུབ་ཐབས་ལྟར་ལན་གསུམ་བྱའོ། །
ལྔ་པ་ནི། གཞུང་ལས་སྡོམ་པ་གཟུང་བ་ཙམ་ལས་མེད་ཀྱང་། སྡོམ་པ་བསྒྲག་པ་སྔོན་དུ་སོང་ན་ངེས་པའི་ཤེས་པ་སྐྱེ་བའི་ཕྱིར་བསྒྲག་པའི་ཆོ་ག་རྒྱས་པར་བྱའོ། །
དེ་ནི། སངས་རྒྱས་ཆོས་དང་དགེ་འདུན་ཏེ། །
དཀོན་མཆོག་གསུམ་ལ་སྐྱབས་སུ་སོང་། །
འདི་ནི་སངས་རྒྱས་རིགས་དག་པའི། །
སྡོམ་པ་བརྟན་པར་གྱུར་པའོ། །
རྡོ་རྗེ་དྲིལ་བུ་ཕྱག་རྒྱ་ཡང་། །
བློ་ཆེན་ཁྱོད་ཀྱིས་གཟུང་བར་བྱ། །
བྱང་ཆུབ་སེམས་གང་དེ་རྡོ་རྗེ། །
ཤེས་རབ་དྲིལ་བུ་ཞེས་བཤད་དོ། །
སློབ་དཔོན་ཁྱོད་ཀྱིས་གཟུང་བར་བྱ། །
བླ་མ་སངས་རྒྱས་ཀུན་དང་མཉམ། །
འདི་ནི་རྡོ་རྗེའི་རིགས་དག་པའི། །
སྡོམ་པ་དམ་ཚིག་ཡིན་པར་གསུངས། །
རིན་ཆེན་རིགས་མཆོག་ཆེན་པོ་ལ། །
ཉིན་དང་མཚན་མོ་ལན་གསུམ་དུ། །
ཟང་ཟིང་མི་འཇིགས་ཆོས་དང་བྱམས། །
སྦྱིན་པ་རྣམ་བཞི་རྟག་ཏུ་སྦྱིན། །
ཕྱི་དང་གསང་བ་ཐེག་པ་གསུམ། །
དམ་ཆོས་ཁྱོད་ཀྱིས་གཟུང་བར་བྱ། །
འདི་ནི་པདྨའི་རིགས་དག་པའི། །
དམ་ཚིག་སྡོམ་པ་ཡིན་པར་གསུངས། །
ལས་ཀྱི་རིགས་མཆོག་ཆེན་པོ་ལ། །
སྡོམ་པ་ཐམས་ཅད་ལྡན་པར་ནི། །
ཡང་དག་ཉིད་དུ་གཟུང་བར་བྱ། །
མཆོད་པའི་ལས་ཀྱང་ཅི་ནུས་བྱ། །
དེ་ལས་གཞན་ཡང་བཅུ་བཞི་ནི། །
ཕས་ཕམ་པར་ནི་རབ་ཏུ་བཤད། །
སྤང་ཞིང་དོར་བར་མི་བྱ་སྟེ། །
རྩ་བའི་ལྟུང་བ་ཞེས་བཤད་དོ། །
ཉིན་དང་མཚན་མོ་ལན་གསུམ་དུ། །
ཉིན་རེ་ཞིང་ནི་བཟླ་བར་བྱ། །
གལ་ཏེ་ཉམས་གྱུར་རྣལ་འབྱོར་པ། །
ཁ་ན་མ་ཐོ་སྦོམ་པོར་འགྱུར། །
ཁྱོད་ཀྱིས་སྲོག་ཆགས་གསད་མི་བྱ། །
མ་བྱིན་པར་ཡང་མི་བླང་ངོ་། །
འདོད་པས་ལོག་པར་མི་སྤྱད་ཅིང་། །
རྫུན་དུ་སྨྲ་བར་མི་བྱའོ། །
ཕུང་ཁྲོལ་ཀུན་གྱི་རྩ་བ་ཡི། །
ཆང་ནི་རྣམ་པར་སྤང་བར་བྱ། །
སེམས་ཅན་གདུལ་ཕྱིར་མ་གཏོགས་པ། །
བྱ་བ་མ་ཡིན་ཐམས་ཅད་སྤང་། །
དམ་པ་ཉེ་བར་བསྟེན་བྱ་ཞིང་། །
རྣལ་འབྱོར་པ་ཀུན་བསྙེན་བཀུར་བྱ། །
ལུས་ཀྱི་ལས་ནི་རྣམ་གསུམ་དང་། །
ངག་གི་རྣམ་པ་བཞི་དག་དང་། །
ཡིད་ཀྱི་རྣམ་པ་གསུམ་དག་ནི། །
ཅི་ནུས་པར་ནི་རྗེས་སུ་སྐྱོངས། །
ཐེག་པ་དམན་ལ་འདོད་མི་བྱ། །
སེམས་ཅན་དོན་ལ་རྒྱབ་ཕྱོགས་མིན། །
འཁོར་བ་དག་ཀྱང་ཡོངས་མི་སྤང་། །
རྟག་ཏུ་མྱ་ངན་འདས་མི་ཆགས། །
ལྷ་དང་ལྷ་མིན་གསང་བ་པ། །
ཁྱོད་ཀྱིས་བརྙས་པར་མི་བྱ་ཞིང་། །
ཕྱག་རྒྱ་བཞོན་པ་མཚོན་ཆ་དང་། །
མཚན་མ་འགོམ་པར་མི་བྱའོ། །
འདི་དག་དམ་ཚིག་ཡིན་པར་བཤད། །

ཁྱོད་ཀྱིས་རྟག་ཏུ་བསྲུང་བར་བྱ། །
རྗེས་མཐུན་སྡོམ་པ་རྒྱ་ཆེར་ནི། །
གསང་བའི་རྒྱུད་ལས་རབ་ཏུ་བཤད། །
ཅེས་ལན་གཅིག་བསྒྲགས་ལ་དོན་བཤད་པར་བྱའོ། །
དེ་ནས་སློབ་མས་འདི་སྐད་བརྗོད་པར་བྱའོ། །
གཙོ་བོས་ཇི་ལྟར་བཀའ་སྩལ་པ། །
དེ་བཞིན་དུ་ནི་བགྱིད་པར་འཚལ། །
ཇི་ལྟར་དུས་གསུམ་མགོན་པོ་རྣམས། །
བྱང་ཆུབ་ཏུ་ནི་ངེས་མཛད་པ། །
བྱང་ཆུབ་སེམས་ནི་བླ་ན་མེད། །
དམ་པ་བདག་གིས་བསྐྱེད་པར་བགྱི། །
ཚུལ་ཁྲིམས་ཀྱི་ནི་བསླབ་པ་དང་། །
དགེ་བའི་ཆོས་ནི་སྡུད་པ་དང་། །
སེམས་ཅན་དོན་བྱེད་ཚུལ་ཁྲིམས་གསུམ། །
བདག་གིས་བརྟན་པོར་གཟུང་བར་བགྱི། །
སངས་རྒྱས་ཆོས་དང་དགེ་འདུན་ཏེ། །
བླ་ན་མེད་པའི་དཀོན་མཆོག་གསུམ། །
སངས་རྒྱས་རྣལ་འབྱོར་ལས་སྐྱེས་སྡོམ། །
དེང་ནས་བརྩམས་ཏེ་བརྟན་པོར་གཟུང་། །
རྡོ་རྗེའི་རིགས་མཆོག་ཆེན་པོ་ལ། །
རྡོ་རྗེ་དྲིལ་བུ་ཕྱག་རྒྱ་ཡང་། །
དེ་ཉིད་ཡང་དག་གཟུང་བར་བགྱི། །
སློབ་དཔོན་དག་ཀྱང་གཟུང་བར་བགྱི། །
རིན་པོ་ཆེ་ཡི་རིགས་སྦྱོར་བའི། །
དམ་ཚིག་ཡིད་དུ་འོང་བ་ལ། །
ཉིན་རེ་ཞིང་ནི་དུས་དྲུག་ཏུ། །
སྦྱིན་པ་རྣམ་བཞི་རྟག་ཏུ་སྦྱིན། །
བྱང་ཆུབ་ཆེན་པོ་ལས་བྱུང་བའི། །
པདྨའི་རིགས་ཆེན་དག་པ་ལ། །
ཕྱི་དང་གསང་བ་ཐེག་པ་གསུམ། །
དམ་པའི་ཆོས་ནི་སོ་སོར་གཟུང་། །
ལས་ཀྱི་རིགས་མཆོག་ཆེན་པོ་ལ། །
སྡོམ་པ་ཐམས་ཅད་ལྡན་པར་ནི། །
ཡང་དག་ཉིད་དུ་གཟུང་བར་བགྱི། །
མཆོད་པའི་ལས་ཀྱང་ཅི་ནུས་བགྱི། །
བྱང་ཆུབ་སེམས་ནི་བླ་ན་མེད། །
དམ་པ་བདག་གིས་བསྐྱེད་བགྱིས་ནས། །
སེམས་ཅན་ཀུན་གྱི་དོན་གྱི་ཕྱིར། །
བདག་གིས་སྡོམ་པ་མ་ལུས་གཟུང་། །
མ་བསྒྲལ་བ་རྣམས་བདག་གིས་བསྒྲལ། །
མ་གྲོལ་བ་རྣམས་དགྲོལ་བར་བགྱི། །
དབུགས་མ་ཕྱིན་པ་དབུགས་དབྱུང་ཞིང་། །
སེམས་ཅན་མྱ་ངན་འདས་ལ་དགོད། །
ཅེས་བྱ་བ་ལན་གསུམ་གྱི་བར་དུ་བརྗོད་པས་སྡོམ་པ་གཟུང་བའོ། །
དྲུག་པ་ནི། སློབ་དཔོན་གྱི་དྲི་ཞིམ་པོའི་ཆུ་ལ་ཧཱུྃ་ཞེས་བརྗོད་པས་ལུས་ཐམས་ཅད་ལ་གཏོར་ལ། ཡང་རྡོ་རྗེ་དང་བཅས་པའི་ལག་པས་སློབ་མའི་སྙིང་གར་དྲིས་བྱུགས་ལ་ཧཱུྃ་ཞེས་བརྗོད་པས་དེར་རྡོ་རྗེ་རྩེ་ལྔ་པ་ལ་ཧཱུྃ་བསམ། ཡང་མགྲིན་པར་ཐིག་ལེ་བྱས་ལ་ཨཱཿཞེས་བརྗོད་པས་པདྨ་ལ་ཨཱཿདམར་པོ་བསམ། ཡང་སྤྱི་བོར་ཐིག་ལེ་བྱས་ལ་ཨོཾ་ཞེས་བརྗོད་པས་སྣ་ཚོགས་རྡོ་རྗེའི་ལྟེ་བ་ལ་ཨོཾ་བསམས་ལ། ཡང་སྙིང་ག་དང་། སྤྱི་བོ་དང་། མགྲིན་པར་རེག་ཅིང་རིམ་པ་བཞིན་དུ་ཧཱུྃ་ཨོཾ་ཨཱཿཞེས་བརྗོད། ཡང་ཡས་རིམ་བཞིན་ཨོཾ་ཨཱཿཧཱུྃ་ཞེས་བརྗོད་དོ། །
བདུན་པ་ནི། དེ་ནས་རང་རང་གི་སྔགས་ཀྱིས་མཆོད་པར་བྱ་སྟེ། མེ་ཏོག་མགོ་ལ། བདུག་སྤོས་ཤངས་ལ། མར་མེ་མདུན་ལ། དྲི་སྙིང་གར། ལྷ་བཤོས་ཞལ་དུའོ། །
བརྒྱད་པ་ནི། སོ་ཤིང་སོར་བཅུ་གཉིས་པའི་རྩེ་མོར་མེ་ཏོག་བཅིངས་ལ་དྲིའི་ཆུས་གཏོར་ཏེ། ཨོཾ་ཨཱཿཛི་ཧྭཱ་སཾ་བ་ར་ད་ནི་སྭཱ་ཧཱ། ཞེས་ལན་བདུན་བཟླས་ཏེ་སློབ་མ་ལ་བྱིན་ལ་དེས་རྩེ་མོ་ནས་འཆོས་ཏེ་སོ་ཤིང་དེ་རིན་པོ་ཆེ་གསེར་རམ་དངུལ་ལས་བྱས་པ་དེ་ཟོས་པས་ཐོག་མ་མེད་པ་ནས་བསགས་པའི་སྡིག་པ་ཀུན་སྐྱུགས་སྨན་བཏང་བ་བཞིན་དག་པར་བསམས་ལ། བའི་ཀོ་བ་ཙམ་གྱི་དཀྱིལ་འཁོར་གྱི་དབུས་སུ་དོར་ལ་ལྟས་བརྟག་གོ།  །།དགུ་པ་ནི། ཡང་དྲིའི་ཆུ་ལ་ཨོཾ་ཧྲཱིཿབི་ཤུདྡྷཿསརྦ་དྷརྨཱཿསརྦ་པཱ་པྃ་ནིཥ་ཙསྱ་སཾ་ཤོ་དྷ་ཡ་སརྦ་བི་ཀལྤ་ཨཱ་པ་ན་ཡ་ཧཱུྃ། ཞེས་ལན་བདུན་བཟླས་ལ་སློབ་མ་ལ་བླུད་དོ། །

བཅུ་པ་ནི། སྐུད་པ་དམར་པོ་རང་གི་ལུས་ཚད་ཙམ་སུམ་ལྟབ་ཏུ་བྱས་ལ་དེ་ལ་ཧཱུྃ་བཟླས་པའི་མདུད་པ་སུམ་བརྩེགས་པ་གསུམ་བྱས་ཏེ། དེ་ཐལ་མོར་བཅུག་ལ་སྟོང་པའི་ངང་ལས་སྲུང་སྐུད་བསྐྱེད་ལ་ཡེ་ཤེས་ཀྱི་སྲུང་སྐུད་བཅུག་སྟེ། ཨོཾ་བཛྲ་ཨ་མྲྀ་ཏ་ཀུཎྜ་ལི་ཧ་ན་ཧ་ན་ཧཱུྃ་ཕཊ། ཅེས་བརྗོད་ལ་སློབ་མའི་དཔུང་པ་གཡོན་པར་བཅིང་བར་བྱའོ། །
བཅུ་གཅིག་པ་ནི། ཕྱིར་མི་ལྡོག་པར་བྱ་བའི་ཕྱིར་ཆོས་ཟབ་མོ་བཤད་པས་སྤྲོ་བ་བསྐྱེད་པར་བྱ་སྟེ། བདག་ཉིད་ཆེན་པོ་ཁྱེད་རྣམས་ཀྱིས། །
རྙེད་པ་མཉམ་མེད་དེ་རིང་རྙེད། །
གང་ཕྱིར་རྒྱལ་བ་སྲས་བཅས་པ། །
བདག་ཉིད་ཆེན་པོ་ཀུན་གྱིས་ནི། །
བསྟན་པ་འདི་ལ་ཁྱེད་རྣམས་ཀུན། །
ཡོངས་སུ་བཟུང་སྟེ་སྐྱེ་བཞིན་པ། །
དེ་ཕྱིར་ཁྱེད་རྣམས་ཐེག་ཆེན་ལ། །
སང་ནི་རབ་ཏུ་སྐྱེ་བར་འགྱུར། །
ཐེག་པ་ཆེན་པོ་ཆེར་འབྱུང་བའི། །
ལམ་མཆོག་འདི་ནི་དཔལ་དང་ལྡན། །
ཁྱེད་རྣམས་དེར་ནི་དོང་བས་ན། །
དེ་བཞིན་གཤེགས་པ་རྣམས་སུ་འགྱུར། །
རང་བྱུང་བསྐལ་པ་ཆེན་པོ་ལ། །
འཇིག་རྟེན་ཀུན་གྱི་མཆོད་ཆེན་ཏེ། ཡོད་དང་མེད་ལས་རྣམ་པར་འདས། །
ནམ་མཁའ་བཞིན་དུ་དྲི་མ་མེད། །
ཟབ་མོ་རྟོག་གེ་ཐམས་ཅད་ཀྱིས། །
རབ་ཏུ་མི་རྟོགས་གནས་མེད་པ། །
སྤྲོས་པ་ཀུན་དང་བྲལ་བ་སྟེ། །
སྤྲོས་པ་ཀུན་གྱིས་རྣམ་པར་སྤྲོས། །
ལས་དང་བྱ་བ་ལ་སོགས་བྲལ། །
བདེན་པ་གཉིས་ལ་གནས་པ་ཡིས། །
ཐེག་པ་རབ་ཀྱི་མཆོག་འདི་ནི། །
ཚུལ་ལ་གནས་ན་འཐོབ་པར་འགྱུར། །
ཞེས་བྱ་བ་ལ་སོགས་པ་བརྗོད་ཅིང་དེའི་དོན་རྒྱས་པར་བཤད་དོ། །
བཅུ་གཉིས་པ་ནི། སློབ་མ་སྐད་ཅིག་གིས་ལྷག་པའི་ལྷར་མོས་པར་བྱས་ལ་ཀུ་ཤའི་ཆུན་པོ་གཉིས་ལ་དྷིཿཞེས་བྱ་བ་བཟླས་ཏེ། གཅིག་ནི་སྔས་སུ་སྦྱིན། གཅིག་སྟན་དུ་བྱིན་ལ་དཀྱིལ་འཁོར་གྱི་ཁང་པ་དེ་ཉིད་དམ་གཞན་དུའང་རུང་སྟེ་ཉལ་དུ་བཅུག་ལ་རྨི་ལམ་ཅི་མཐོང་བ་ང་ལ་སྨྲོས་ཤིག་ཅེས་བསྒོ། ཀུ་ཤ་སྦྱིན་པ་འདི་གཞན་དང་མཐུན་པར་ཟབ་མོའི་ཆོས་བཤད་པའི་གོང་དུ་ཕྱག་ལེན་མཛད་དོ། །
བཅུ་གསུམ་པ་ནི། སང་ནངས་པར་སློབ་མ་དག་གི་རྨི་ལམ་དྲིས་ཏེ། དེ་ལ་དགེ་བའི་རྨི་ལམ་ནི་སངས་རྒྱས་དང་། དེའི་སྐུ་གཟུགས་དང་། མཆོད་རྟེན་རྣམས་མཐོང་ཞིང་། དེ་དག་ལ་མཆོད་པ་བྱེད་པ་དང་། དགེ་སློང་ལས་ཆོས་ཉན་པ་ལ་སོགས་པ་དང་། གླེགས་བམ་ཀླག་པ་དང་། རྒྱལ་པོར་དབང་བསྐུར་བ་དང་། བཞོན་པ་ལ་ཞོན་པ་དང་། ནས་དང་། འབྲུ་དང་། ཟས་ཐོབ་པ་ལ་སོགས་པ་དང་། མི་དགེ་བའི་ལྟས་ནི་རྒྱ་སྐྱེགས་ཀྱི་རི་ལ་འཛེགས་པ་དང་། ཀཱ་ར་བཱི་རའི་མེ་ཏོག་རྒྱས་པ་འཐུ་བ་དང་། བྱེ་མའམ་ཐལ་ཆེན་ལ་འཛེགས་པ་དང་། བོང་བུ་ལ་ཞོན་ཏེ་ལྷོ་ཕྱོགས་སུ་སོང་ནས་མ་ལོག་པ་དང་། སྤྲེའུ་ལ་ཞོན་ནས་ཤར་ལྷོ་དང་། ཤར་ཕྱོགས་སུ་འགྲོ་བ་ལ་སོགས་པ་རྣམས་ཡིན་ལ། དེ་ལྟར་དགེ་བའི་ལྟས་རྣམས་ལ་སྔགས་ཀྱི་དངོས་གྲུབ་རབ་འབྲིང་གསུམ་འགྲུབ་པར་བསྟན་ཅིང་། མི་དགེ་བའི་ལྟས་མཐོང་བ་རྣམས་ལ་ནི་ཆོས་ཐམས་ཅད་སྒྱུ་མ་དང་རྨི་ལམ་ལྟ་བུའི་རང་བཞིན་དུ་བསྟན་ལ། གཙོ་བོའི་སྔགས་བརྒྱ་རྩ་བརྒྱད་ཀྱིས་བསྲུངས་ཏེ། སངས་རྒྱས་སྤྱན་གྱི་རྣལ་འབྱོར་མན་ངག་ཇི་ལྟ་བ་བཞིན་བྱིན་ལ། བསྲེག་བླུགས་བརྒྱ་རྩ་བརྒྱད་ཕུལ་ལ་ཞི་བའི་སྦྱིན་སྲེག་བྱའོ། །
དེ་ནས་སྐབས་འདིའམ་སློབ་མ་དཀྱིལ་འཁོར་གྱི་ཁང་པ་དེ་ཉིད་དུ་ཉལ་དུ་གཞུག་ན་ཆོ་ག་བཅུ་གཉིས་པའི་གོང་དུའང་རུང་རྗེས་ཆོག་བྱ་སྟེ། མཆོད་པ་རྣམས་བསང་སྦྱང་བྱིན་གྱིས་བརླབས་ནས་ཆུ་བཞི་སྔོན་དུ་འགྲོ་བའི་ཉེར་སྤྱོད་རོལ་མོ་དང་བཅས་པས་ཕྱི་མཆོད་དང་། ལྷ་རྣམས་ཀྱི་ས་བོན་གྱི་རྗེས་སུ་ཨོཾ་ཨཱཿཧཱུྃ་བཏགས་པས་ནང་མཆོད་དང་། དཀར་མོ་རི་དྭགས་སོགས་ཀྱིས་ཡིད་བྱུང་དང་། ཁྱོད་ནི་རྣལ་འབྱོར་མ་ཚོགས་སོགས་ཀྱིས་བསྟོད་པའི་མཆོད་པ་བྱས་ནས་ཡི་གེ་བརྒྱ་པ་ལན་གསུམ་དང་། མ་འབྱོར་པ་དང་སོགས་ཀྱིས་ནོངས་པ་བཟོད་པར་གསོལ་བར་བྱའོ། །

དེ་ནས་ཧཱུྃ་བཛྲ་ཨུཏྟིཥྛ་ཞེས་པའི་སྔགས་དང་ཕྱག་རྒྱས་སྟ་གོན་གྱི་ལྷ་ནམ་མཁར་བཏེག་སྟེ། སླར་ཡང་མཆོད་བསྟོད་བྱས་ལ་མཆོད་གཏོར་དང་ཚོམ་བུ་དམན་མ་རྣམས་བསལ་བར་བྱའོ། །
གཉིས་པ་དངོས་གཞི་ལ་ལྔ་སྟེ། བྲིས་སྐུ་དགྲམ་ཞིང་མཆོད་པ་བཤམ་པ་དང་། དཀྱིལ་འཁོར་སྒྲུབ་ཅིང་མཆོད་པ་དང་། སློབ་དཔོན་དུ་དབང་ཐོབ་པར་བྱ་བ་དང་། སློབ་མ་གཞུག་ཅིང་དབང་བསྐུར་བ་དང་། དཀྱིལ་འཁོར་གྱི་མཇུག་གི་ཆོ་གའོ། །
དང་པོ་ནི། སྟ་གོན་བྱས་པའི་སར་འདིའི་བྲིས་སྐུ་རབ་གནས་ཅན་ཞལ་ཤར་དུ་ཕྱོགས་པར་དགྲམ། དེའི་མཐར་མཆོད་པ་དང་། གཏོར་མ་སྟ་གོན་གྱི་གནས་སྐབས་ལས་མི་ཉུང་བར་བཤམ། སྔོན་འགྲོ་གཏོར་མ་དང་། ཕྱི་རོལ་པའི་གཏོར་མ་གཉིས་ཀྱང་བཤམ། ཁྱད་པར་དུ་སྐབས་འདིར་བདུད་རྩིའི་ཆུ་ཞེས་བྱ་བ་དམ་གཞག་དང་། གསང་དབང་གི་རྫས་སུ་དགོས་པ་ཆང་ལ་སོགས་པ་ལ་བདུད་རྩིའི་རིལ་བུ་བཏབ་པ་དང་། དམ་ཚིག་གི་ཆུ་ཞེས་བྱ་བ་བུམ་པ་སོ་སོར་བཅས་ན་དེ་དག་གི་ཆུ་བསྡུས་པའམ། གཉིས་ལས་མེད་ན་རྣམ་རྒྱལ་བུམ་པའི་ཆུ་དུང་ཆོས་ལ་སོགས་པར་བླུགས་པ་དང་། མདུན་བསྐྱེད་ཀྱི་མཆོད་པ་ལ་དགོས་པ་འབྲས་བུ་དང་། ལྕགས་ཀྱུ་ལྔ་ཡང་བཤམ་མོ། །
གཞན་ཡང་བླ་རེ་དང་། གདུགས་དང་། རྒྱལ་མཚན་དང་། བ་དན་དང་། གོས་ཟུང་ལ་སོགས་པས་བརྒྱན། སློབ་མར་དབང་བསྐུར་བའི་ཕྱིར། གདོང་གཡོགས་དང་། མེ་ཏོག་ཕྲེང་བ་དང་། དབུ་རྒྱན་དང་། རྡོ་རྗེ་དྲིལ་བུ་རྣམས་སློབ་མ་དུ་ཡོད་ཀྱི་གྲངས་དང་མཉམ་པ། ཐུན་མོང་དུ་མེ་ལོང་། མདའ་གཞུ། པོ་ཏི། དུང་། འཁོར་ལོ་རྣམས་དང་། མཆོད་པ་ལྔ་ཚན་དྲུག་དང་། ལས་ཐམས་ཅད་པའི་མཆོད་པ་རྣམས་ཀྱང་བཤམ། གཉིས་པ་ལ་བརྒྱད་དེ། ཆོ་ག་ལ་འཇུག་པའི་སྔོན་དུ་འགྲོ་བ་དང་། བདག་ཉིད་ཀྱི་རྣལ་འབྱོར་དང་། མཆོད་པ་བསང་ཞིང་བྱིན་གྱིས་བརླབ་པ་དང་། དཀྱིལ་འཁོར་སྒྲུབ་པ་དངོས་དང་། མཆོད་པ་འབུལ་བ་དང་། བདག་གིས་བདུད་རྩི་མྱང་བ་དང་། ཕྱོགས་སྐྱོང་ལ་གཏོར་མ་སྦྱིན་པ་དང་། ལྷག་ཆད་ཁ་བསྐང་བའོ། །
དང་པོ་ནི། སློབ་དཔོན་དཔོན་སློབ་རྣམས་འཁོར་ལོས་སྒྱུར་བའི་ཆ་ལུགས་དང་ལྡན་པས་དཀྱིལ་འཁོར་གྱི་ཤར་ཕྱོགས་སུ་འདུག སོ་སོའི་མདུན་དུ་ནང་མཆོད་རྡོ་རྗེ་དྲིལ་བུ་རྣམས་བཤམས་ཏེ། སྟ་གོན་གྱི་སྐབས་ལྟར་སྔོན་འགྲོ་རྣམ་གསུམ་སྔོན་དུ་སོང་ནས་སྐྱབས་འགྲོ་སེམས་བསྐྱེད་རྡོ་རྗེ་སེམས་དཔའི་བསྒོམ་བཟླས་ཀྱིས་རྒྱུད་སྦྱང་བར་བྱའོ། །
གཉིས་པ་ནི། ཚོགས་ཞིང་སྤྱན་དྲང་བ་ནས་བཟུང་སྟེ། བདག་གི་རྣལ་འབྱོར་ཡན་ལག་དྲུག་རྫོགས་པར་བསྒོམ། བཟླས་པ་ཅུང་ཟད་བྱས་ནས་བདག་གིས་བསྒོམས་པའི་འཁོར་ལོ་ལ་ཕྱི་མཆོད་ནང་མཆོད་ཡིད་ལས་བྱུང་བའི་མཆོད་པ་དང་བསྟོད་པ་རྣམས་བྱས་ཏེ་དཀྱིལ་འཁོར་བསྡུས་ལ། རྡོ་རྗེ་ཅན་གྱི་ང་རྒྱལ་གྱིས་གནས་པར་བྱའོ། །
གསུམ་པ་ནི། མདུན་དུ་བཤམས་པའི་མཆོད་པ་རྣམས་བསང་སྦྱངས། སྟོང་པའི་ངང་ལས་ཨ་ལས་བྱུང་བའི་ཡེ་ཤེས་ཀྱི་ཀ་པཱ་ལ་ཡངས་ཤིང་རྒྱ་ཆེ་བ་རྣམས་ཀྱི་ནང་དུ་ཧཱུྃ་ཞུ་བ་ལས་བྱུང་བའི་ཞབས་བསིལ་ནས་རོལ་མོའི་བར་རྣམས་དྭངས་ཤིང་ཐོགས་པ་མེད་པར་བྱིན་གྱིས་བརླབས་ལ་མཆོད་ཡོན་གྱི་ཕྱག་རྒྱ་དང་། ཨོཾ་བཛྲ་ནཱི་རཱི་ཏི་ཧཱུྃ་ཁྃ་ཞེས་པས་ཞབས་བསིལ་དང་། ཨོཾ་དྷྭྃ་དྷྭྃ་གྱིས་ཞལ་བསིལ་དང་། ཨོཾ་ཛཿཧཱུྃ་བྃ་ཧོཿཁྃ་རྃ་ལན་གཉིས་ཀྱིས་འཐོར་འཐུང་དང་། མཆོད་ཡོན་བྱིན་གྱིས་བརླབ། མེ་ཏོག་ལ་སོགས་པ་རང་རང་གི་སྔགས་ཀྱིས་བྱིན་གྱིས་བརླབ་བོ། །
སྐབས་འདི་མ་གཏོགས་པ་གོང་འོག་གཞན་དུ་ཆུ་བཞི་ཡང་རང་མིང་གིས་བྱིན་གྱིས་བརླབ་བོ། །

དེ་བཞིན་དུ་བདུད་རྩི་དང་། དམ་ཚིག་གི་ཆུ་དང་། ལྕགས་ཀྱུ་ཡང་གཡོན་པའི་སྲིན་ལག་དང་མཐེ་བོང་སྦྱར་བའི་ཕྱག་རྒྱ་དང་བཅས་ཏེ། ཨོཾ་ཨཱཿསྭཱ་ཧཱ། ཨོཾ་ཨཱཿཧཱུྃ་སྭཱ་ཧཱ། ཨོཾ་ཤྲཱི་ཧཱུྃ་གྷུྃ་ཛྃ་སྭཱ་ཧཱས་བྱིན་གྱིས་བརླབ་བོ། །
བཞི་པ་ནི། མདུན་གྱི་དཀྱིལ་འཁོར་བསང་སྦྱངས། སྟོང་པའི་ངང་ལས་ཐུན་མོང་གི་སྲུང་འཁོར་གྱི་དབུས་སུ་ཆོས་འབྱུང་བསྒོམ་པ་ནས་གཞལ་ཡས་ཁང་གདན་དང་བཅས་པའི་བར་སྒྲུབ་ཐབས་ལྟར་བསྐྱེད་ལ། དེ་ནས་རང་ཉིད་ཤར་ཕྱོགས་ཀྱི་སྒོ་ཁང་དུ་གཙོ་བོ་ཡབ་ཡུམ་དུ་གསལ་བའི་མཁའ་གསང་བྱིན་གྱིས་བརླབས། ཡབ་ཡུམ་ཐབས་ཤེས་རབ་སྙོམས་པར་ཞུགས་པའི་སྒྱུ་མ་བདེ་བའི་སྒྲ་དང་། སྙིང་གའི་ས་བོན་གྱི་འོད་ཟེར་གྱིས་ཕྱོགས་བཅུའི་དེ་བཞིན་གཤེགས་པ་ཐམས་ཅད་སྤྱན་དྲངས་ཡབ་ཀྱི་ཞལ་དུ་ཞུགས། ཐུགས་ཀར་རྗེས་སུ་ཆགས་པའི་མེས་བཞུ། བྱང་ཆུབ་ཀྱི་སེམས་སུ་གྱུར་པ་ཡབ་ཀྱི་རྡོ་རྗེའི་ལམ་ནས་ཡུམ་གྱི་མཁར་བབས་པ་ལས་ཐིག་ལེ་ཆ་བཞི་བཅུ་རྩ་དགུར་གྱུར། དེ་རྣམས་མི་བསྐྱོད་པ་གཙོ་བོར་གྱུར་པའི་མཁའ་འགྲོ་ལྔ་རིགས་བསྡུས་པའི་དཀྱིལ་འཁོར་གྱི་ལྷ་ཚོགས་སུ་གྱུར་པ་ནི། མཁའ་འགྲོ་ལྔའི་དཀྱིལ་འཁོར་གྱི་དབུས་སུ་རྡོ་རྗེ་མཁའ་འགྲོ། ཤར་དུ་ཕན་པ། ལྷོར་རྡོ་རྗེ་ཉི་མ། ནུབ་ཏུ་པདྨ་གར་དབང་། བྱང་ཏུ་རྟའི་རྒྱལ་པོ་རྣམས་རང་རང་གི་ཡུམ་དང་བཅས་པ། རྡོ་རྗེ་ཅན་གྱི་དཀྱིལ་འཁོར་གྱི་ཤར་དུ་གཽ་རཱི་སོགས། ཕན་པའི་དཀྱིལ་འཁོར་གྱི་ཤར་དུ་སྐམ་པ་མ་སོགས་དང་། རྡོ་རྗེ་ཉི་མའི་དཀྱིལ་འཁོར་གྱི་ཤར་དུ་ཉི་ལག་མ་སོགས། པདྨ་གར་དབང་གི་དཀྱིལ་འཁོར་གྱི་ཤར་དུ་པདྨ་སོགས། རྟའི་རྒྱལ་པོའི་དཀྱིལ་འཁོར་གྱི་ཤར་དུ་སྒོ་ལྕགས་མ་སོགས། དེ་རྣམས་ཀྱི་ཕྱིའི་ཤར་དུ་ལྕགས་ཀྱུ་མ་ནས། བྱང་དུ་དྲིལ་བུ་མ་ཞེས་ནང་དུ་ལྷ་རྣམས་མཚན་ཙམ་བརྗོད་པས་གསལ་གདབ། དེ་རྣམས་ཡུམ་གྱི་མཁའ་ནང་ནས་ཕྱིར་སྤྲོས་ཏེ་དཀྱིལ་འཁོར་གྱི་སོ་སོའི་གདན་རྣམས་ཀྱི་སྟེང་དུ་འཁོད་པ་ནི། དབུས་སུ་རྡོ་རྗེ་མཁའ་འགྲོ་ནས་བྱང་དུ་རྟའི་རྒྱལ་པོ་ཐམས་ཅད་ཀྱང་ཞལ་བརྒྱད་པ་སོགས་ཡབ་ཡུམ་ཐམས་ཅད་འབྲས་བུ་རྡོ་རྗེ་འཛིན་པར་གསལ་གདབ། རྡོ་རྗེ་ཅན་གྱི་འདབ་མ་ལ་གཽ་རཱི་དཀར་མོ་གཡས་ལྕགས་ཀྱུ་འཛིན་པ་ནས། བྱང་སྒོར་དྲིལ་བུ་མ་ལྗང་གུ་དྲིལ་བུ་འཛིན་པ། ལྷ་མོ་དེ་ཐམས་ཅད་ཀྱང་ཞལ་གཅིག་ནས་མེ་འབར་བའི་དབུས་ན་བཞུགས་པའོ། །
དེ་ནས་སྙིང་གའི་ས་བོན་གྱི་འོད་ཀྱིས་སྟ་གོན་གྱི་ལྷ་ནམ་མཁར་གནས་པ་རྣམས་བསྐུལ་ཞེས་བརྗོད་ཅིང་ཕྱི་འབྲང་གི་བགེགས་རྣམས་བསྐྲད་པར་བསམས་ལ་རྡོ་རྗེ་གསོར་ཞིང་། ཨོཾ་དྷ་ར་སོགས་གཙོ་བོའི་སྔགས་ལན་གསུམ་བརྗོད། མཚན་སྔགས་རེ་རེ་སྦྱར་བའི་ཆུ་བཞི་དབུལ། ཨོཾ་ཨེ་ཧྱེ་ཧི་བྷ་ག་ཝཱན་ནས་ས་པ་རི་ཝཱ་ར་ཨོཾ་བཛྲ་གཽ་རཱི་ཨཱ་ཀརྵ་ཡ་ཛཿསོགས་ཀྱིས་དགུག་གཞུག་བཅིང་དབང་དུ་བྱའོ། །
དེ་ནས་སྐྱེ་མཆེད་དང་སྐུ་གསུང་ཐུགས་བྱིན་གྱིས་བརླབ་པ་དང་། དབང་བསྐུར་ནས་རིགས་ཀྱི་བདག་པོས་རྒྱས་གདབ་པ་རྣམས་སྒྲུབ་ཐབས་བཞིན་དུ་བྱ་སྟེ། ཡན་ལག་བཞི་རྫོགས་པ་ཡིན་ལ། འདི་ལ་རང་བཞིན་གྱི་གནས་ནས་ཡེ་ཤེས་པ་སྤྱན་འདྲེན་པ་ནི་མ་བཤད་དོ། །
ལྔ་པ་ནི། དཀྱིལ་ཆོག་ལས་གོས་དང་མེ་ཏོག་ལ་སོགས་པ་དངོས་སུ་འབྱོར་པའི་ཕྱིའི་མཆོད་པ་བརྒྱད་དང་ཞེས་གསུངས་པའི་དོན་གོས་དངོས་སུ་སྨོས་ནས་མེ་ཏོག་ནས་རོལ་མོའི་བར་དྲུག་དང་། འབྲས་བུ་དང་ལྕགས་ཀྱུ་གཉིས་ཏེ་བརྒྱད་ཡིན་པས། གོ་རིམ་ནི་མེ་ཏོག་ནས་རོལ་མོའི་བར་དང་། གོས་ཟུང་གི་མཆོད་པ་སྟ་གོན་ལྟར་བྱས་པའི་རྗེས་སུ། བསོད་ནམས་དཔག་བསམ་ལྗོན་པ་ལས་བྱུང་བའི། །

མངར་བའི་རོ་ལྡན་འཛམ་བུའི་འབྲས་སོགས་ཀྱིས། །
ཞིང་ཁམས་འདི་དང་རབ་འབྱམས་ཞིང་ཁམས་རྣམས། །
བཀང་སྟེ་དཀྱིལ་འཁོར་ལྷ་ཚོགས་རྣམས་ལ་འབུལ། །
ཨོཾ་ཛཾ་སྭཱ་ཧཱ་ཞེས་དང་། ལག་པ་གཉིས་ནམ་མཁའ་མཛོད་ཀྱི་ཕྱག་རྒྱས་འབྲས་བུ་སྣ་ཚོགས་དབུལ་ལོ། །
དེ་ནས་ལྕགས་ཀྱུ་ལྔ་དངོས་སུ་བཤམས་པ་ཡོད་དམ་མེད་ན་ནང་མཆོད་ཀྱི་དབུས་ནས་མཐེབ་སྲིན་གྱིས་བླངས་ཏེ་གཏོར་ཞིང་། དངོས་གྲུབ་འགུགས་ཤིང་མཁའ་འགྲོ་འདུ་བའི་རྫས། །
ཁ་ན་མ་ཐོ་མེད་པའི་ལྕགས་ཀྱུ་ལྔས། །
སོགས་དང་། ཨོཾ་ཤྲཱི་ཧཱུྃ་གྷཱུྃ་ཛཾ་སྭཱ་ཧཱ་ཞེས་པས་ལྕགས་ཀྱུ་ལྔ་དབུལ། དེ་ནས་མཆོད་པ་ཉི་ཤུ་པ་དང་། བསྟོད་པའི་མཆོད་པ་སྟ་གོན་བཞིན་བྱ་སྟེ། འདི་ནི་དཀྱིལ་ཆོག་ལས་འབྱུང་བ་བསྡུས་པའི་ལུགས་ཡིན་ལ། རྒྱས་པ་ལ་སྤྲོ་ན་རྗེ་བཙུན་ཡེ་ཤེས་རྒྱལ་མཚན་དཔལ་བཟང་པོས་མཛད་པའི་མཆོད་ཕྲེང་ལྟར་བྱའོ། །
དྲུག་པ་ནི། སྔར་བཤམས་པའི་བདུད་རྩིའི་ཆུ་བྱིན་གྱིས་བརླབས་ནས་ཨོཾ་ཨཱཿཧཱུྃ་ཞེས་པས་བདག་གི་ལྕེ་ལ་མྱང་བར་བྱའོ། །
འདི་ནི་འོག་གི་གསང་དབང་གི་རྫས་བྱིན་གྱིས་བརླབ་པ་དང་། སྐབས་འདི་བདག་ཉིད་ཀྱི་བདུད་རྩི་མྱང་བ་གཉིས་ཀའི་དགོས་པའོ། །
བདུན་པ་ནི། སྒྲུབ་གཡོག་དཀྱིལ་འཁོར་བསྲུང་དུ་བཅུག་ལ་རང་ཉིད་རྡོ་རྗེ་དྲིལ་བུ་དང་བཅས་ཏེ་ཕྱིར་བྱུང་ནས་དཀྱིལ་འཁོར་གྱི་ཁང་པའི་སྒོ་དྲུང་དུ་སྟེགས་ཀྱི་སྟེང་དུ་རབ་ཏུ་རྒྱ་ཆེ་བའི་གཏོར་མ་བ་དན་གྱིས་བརྒྱན་པ་བཞག དེའི་གཡས་སུ་ཆུ་བཞི་དང་།  གཡོན་དུ་ཉེར་སྤྱོད་ལྔ་དང་། མདུན་དུ་སྣོད་གཞན་གྱི་ནང་དུ་ནང་མཆོད་བཤམ། གཏོར་མ་ནང་མཆོད་ཆུ་ཆང་གིས་སྦྱངས་ཏེ་མཆོད་པ་དང་གཏོར་མ་གཉིས་ཀ་ཆོ་ག་ལྟར་བྱིན་གྱིས་བརླབ། གཏོར་མའི་མདུན་གྱི་ནམ་མཁར་ཆོས་འབྱུང་སུམ་བརྩེགས་ཀྱི་ནང་དུ་འབྱུང་པོ་བརྒྱད་གསུམ་ཉི་ཤུ་རྩ་བཞི་རྡོ་རྗེ་གསུམ་དང་བཅས་པ་ཡན་ལག་བཞི་རྫོགས་སུ་བསྐྱེད་ནས་ཐོག་མར་ཆུ་བཞི་དང་། ཨོཾ་ཨིནྡ་མན་ཆད་ཀྱི་གཏོར་སྔགས་ལན་གསུམ་གྱིས་གཏོར་མ་དབུལ། མེ་ཏོག་ལ་སོགས་པའི་ཕྱི་མཆོད་དང་ནང་མཆོད་ཀྱིས་མཆོད་ནས། དཀར་མོ་རི་དྭགས་སོགས་དང་། མི་བསྐྱོད་རྡོ་རྗེ་ཡེ་ཤེས་ཆེ་ནས། ཡིད་ལ་འདོད་པ་ཀུན་འགྲུབ་ཤོག་གི་བར་དང་། སྔར་གྱི་སློབ་མ་གཞུག་ཅིང་དབང་བསྐུར་བར་འཚལ་ན་ཞེས་པའི་མཇུག་ཏུ་སྲུང་མ་ཁྱད་པར་ཅན་ཁྱེད་རྣམས་ཀྱིས་དཀྱིལ་འཁོར་ཆེན་པོའི་བྱ་བ་མཐར་མ་ཕྱིན་གྱི་བར་དུ་བར་དུ་གཅོད་པ་ཐམས་ཅད་ལས་བསྲུང་དུ་གསོལ། དེ་ནས་ཀྱང་བྱང་ཆུབ་མ་ཐོབ་ཀྱི་བར་དུ་བསྲུང་བ་དང་། བསྐྱབ་པ་དང་། སྦ་བར་མཛད་དུ་གསོལ། ཞེས་དང་། རྡོ་རྗེའི་གླུ་དང་། བཀྲ་ཤིས་ཀྱི་ཚིགས་བཅད་དང་། བསྔོ་བ་སྨོན་ལམ་རྣམས་བྱ་སྟེ་དེའི་བར་དུ་མཆོད་པ་རྣམས་མཆོད་ཡོན་མ་གཏོགས་པ་མཐའ་ནས་རིམ་པ་བཞིན་བསྡུས་ཏེ་གཏོར་མར་བླུག དེ་ནས་མཆོད་ཡོན་གྱི་ཕྱག་རྒྱ་དང་། ཧྲཱིཿབི་ཤུདྡྷཿསོགས་བརྗོད་ཅིང་དེའི་ཚེ་སྒྲུབ་གཡོག་པས་མཆོད་ཡོན་གཏོར་མ་ལ་བསྐོར་ནས་གང་དུ་བསྐྱེལ་བའི་སར་གཏོར། གུར་ནས་གསུངས་པའི་ཡི་གེ་བརྒྱ་པའི་རྗེས་སུ་མུཿ ཞེས་བརྗོད་པས་གཏོར་མགྲོན་གྱི་ཡེ་ཤེས་པ་རྣམས་དཀྱིལ་འཁོར་གྱི་ཁང་པའི་ཕྱི་རོལ་དུ་འཁོད། དམ་ཚིག་པ་རྣམས་རང་ལ་བསྡུས་ནས་རང་དང་སྒྲུབ་པའི་གྲོགས་རྣམས་ཀྱི་གནས་གསུམ་དུ་ཡི་གེ་གསུམ་གྱིས་བསྲུང་ཞིང་། གཏོར་མ་རོལ་མོས་སྣ་དྲངས་ཏེ་ས་གཙང་སར་བསྐྱལ་ལོ། །
བརྒྱད་པ་ནི། དེ་ནས་གཙོ་བོའི་སྔགས་བཟླ་ཞིང་ནང་དུ་ལོག་ལ་སྒྲུབ་པའི་གྲོགས་དང་ལྷན་ཅིག་དཀྱིལ་འཁོར་ལ་ལན་གསུམ་བསྐོར་ཞིང་ཡི་གེ་བརྒྱ་པ་བརྗོད་ལ། དཀྱིལ་འཁོར་གྱི་ཤར་ཕྱོགས་སུ་ལངས་ཏེ་བདག་ཅག་ལས་དང་པོ་པའི་རྟེན་གྱི་གང་ཟག་ཏུ་གྱུར་པས། ཏིང་ངེ་འཛིན་མི་གསལ་བ་དང་། བྱིང་བ་དང་། རྒོད་པའི་དབང་དུ་གྱུར་པ་ཐམས་ཅད་དང་། ཆོ་ག་ལྷག་པ་དང་། མ་ཚང་བར་གྱུར་པ་དང་། མཆོད་པའི་ཡོ་བྱད་མ་འབྱོར་པ་དང་། ཉམས་པ་དང་། དཀྱིལ་འཁོར་འབྲི་བ་ལ་སོགས་པའི་སྐྱོན་དུ་གྱུར་པ་ལ་སོགས་པ་དེ་དག་ཐམས་ཅད་བཟོད་པར་མཛད་དེ་ལྷག་ཆད་ཁ་བསྐང་བར་མཛད་དུ་གསོལ། ཞེས་གསོལ་བ་གདབ་སྟེ་ཕྱག་བྱའོ། །

གསུམ་པ་སློབ་དཔོན་དུ་དབང་ཐོབ་པར་བྱ་བ་ནི། དཀྱིལ་འཁོར་མངོན་སུམ་ལྟར་དམིགས་ལ་དཀྱིལ་འཁོར་གྱི་བདག་པོ་ལ་གསོལ་བ་གདབ་པ་ནས་བརྩམས་ཏེ་འཇུག་པ་དང་། དབང་ཡོངས་སུ་རྫོགས་པ་བདག་འཇུག་གི་ཚུལ་དུ་བླང་བར་བྱ་སྟེ། དེའི་ཚེ་ལས་ཀྱི་བྱ་བ་ཐམས་ཅད་ནི་གཙོ་བོའི་ཐུགས་ཀ་ནས་སྤྲུལ་པའི་ཧེ་རུ་ཀ་ཞལ་གཅིག་ཕྱག་གཉིས་པ་ཞིག་གིས་མཛད་པར་བསྒོམ་མོ། །
དེ་ལྟར་བདག་འཇུག་རྫོགས་པ་དང་། སློབ་མ་གཞུག་པའི་ཕྱིར་དཀྱིལ་འཁོར་གྱི་འཁོར་ལོ་དང་། སློབ་དཔོན་དང་སློབ་མ་ཐམས་ཅད་སྣང་ལ་རང་བཞིན་མེད་པར་ཤེས་པར་བྱས་ཏེ། ཆོས་རྣམས་གཟུགས་བརྙན་ལྟ་བུ་སྟེ། །
དག་ཅིང་གསལ་ལ་རྙོག་པ་མེད། །
གཟུང་དུ་མེད་ཅིང་བརྗོད་དུ་མེད། །
རྒྱུ་དང་ལས་ལས་ཀུན་ཏུ་འབྱུང་། །
དེ་བཞིན་ཉིད་ལས་ངེས་པར་སྐྱེས། །
བདེན་པ་དེ་ཡིས་དཀྱིལ་འཁོར་དུ། །
གཟུགས་བརྙན་གསལ་བར་སློབ་མ་ནི། །
ཀུན་གྱིས་དྲི་མ་མེད་མཐོང་ཤོག །ཅེས་བྱ་བའི་ཚིགས་སུ་བཅད་པ་གཉིས་བརྗོད་ལ། ཡང་དོན་དེ་ཉིད་གསལ་བར་བྱ་བའི་ཕྱིར། ནམ་མཁའ་སྐྱེ་བ་མཚན་ལྡན་ཕྱིར། །
ཐོག་མ་ཐ་མ་མེད་པ་ཡི། །
སེམས་དཔའ་རྡོ་རྗེ་ཆེ་རང་བཞིན། །
མི་བསྐྱོད་རྡོ་རྗེར་བདག་གྲུབ་མཛོད། །
ཀུན་མཆོག་དངོས་གྲུབ་ཆེན་པོ་སྟེ། །
དབང་ཕྱུག་ཆེན་པོ་ལྷག་པའི་ལྷ། །
རྡོ་རྗེ་འཛིན་པ་ཀུན་གྱི་རྒྱལ། །
མི་འགྱུར་མཆོག་ཏུ་བདག་གྲུབ་མཛོད། །
ཉེས་པ་མི་མངའ་རྟག་པའང་ཁྱོད། །
འདོད་ཆགས་ཀུན་གྱིས་རྗེས་ཆགས་པ། །
འདོད་ཆགས་ཆེན་པོ་དགའ་བ་ཆེ། །
བཅོམ་ལྡན་དེ་ཉིད་ཀྱིས་གྲུབ་མཛོད། །
ཤིན་ཏུ་དག་པ་ཀུན་གྱི་མཆོག །གདོད་ནས་གྲོལ་བ་དེ་བཞིན་གཤེགས། །
ཀུན་ཏུ་བཟང་པོ་ཀུན་བདག་ཉིད། །
བྱང་ཆུབ་སེམས་དཔར་བདག་གྲུབ་མཛོད། །
དངོས་གྲུབ་ཆེན་པོ་ཀུན་གྱི་མཆོག །དབང་ཕྱུག་ཆེན་པོ་ཕྱག་རྒྱའི་མཆོག །གྲུབ་པའི་རྡོ་རྗེ་ཆེར་བསྟོད་པ། །
རྡོ་རྗེ་སྙེམས་བདག་བདག་གྲུབ་མཛོད། །
སེམས་ཅན་ཀུན་གྱི་ཡིད་ཁྱབ་པ། །
སེམས་ཅན་ཀུན་གྱི་སྙིང་ལ་བཞུགས། །
སེམས་ཅན་ཀུན་གྱི་ཡབ་གྱུར་ཉིད། །
འདོད་མཆོག་དམ་ཚིག་མཆོག་གྱུར་པའོ། །
བདེན་པ་གང་གིས་ཡེ་ཤེས་མཆོག །ཤེས་རབ་ཐབས་དག་དཀྱིལ་འཁོར་ཡིན། །
བདེན་པ་དེ་ཡིས་མགོན་བདག་ལ། །
ཁྱོད་ཀྱི་འདོད་པ་རབ་རྫོགས་མཛོད། །
ཅེས་བྱ་བས་བསྟོད་དོ། །
དེ་ནས། བདག་ནི་གཙོ་བོའི་དཀྱིལ་འཁོར་དུ། །
སློབ་མ་རབ་ཏུ་གཞུག་པར་བགྱིད། །
སེམས་ཅན་དོན་དུ་བདག་གསོལ་འདེབས། །
བཟོད་པར་མཛད་དེ་དགོངས་སུ་གསོལ། །
ཞེས་པས་གསོལ་བ་གདབ་བོ། །
འདི་དག་ཀྱང་ཆོ་ག་གཞན་དང་བསྟུན་པའི་ཚེ་མན་ངག་ལུགས་བཞིན་དུ་བྱས་པས་རུང་ངོ་།།  །།བཞི་པ་སློབ་མ་གཞུག་ཅིང་དབང་བསྐུར་བ་ལ་གསུམ་སྟེ། དཀྱིལ་འཁོར་དུ་གཞུག་པ་དང་། དཀྱིལ་འཁོར་བསྟན་པ་དང་། དབང་བསྐུར་བའོ། །
དེ་ལ་དང་པོ་ལ་གསུམ་སྟེ། ཕྱི་རོལ་དུ་བྱ་བའི་ཆོ་ག་དང་། ནང་དུ་གཞུག་པ་དང་། ནང་དུ་བྱ་བའི་ཆོ་གའོ། །
དང་པོ་ལ་བདུན་ཏེ། སློབ་མས་སློབ་དཔོན་ལ་གསོལ་བ་གདབ་པ་དང་། སློབ་དཔོན་གྱིས་ལྷ་ལ་གསོལ་བ་གདབ་པ་དང་། དམ་ཚིག་གཟུང་བར་གདམས་པ་དང་། གདོང་བཅིང་བ་དང་། བསྲུང་བ་དང་། ཕྲེང་བ་གཏད་པ་དང་། སྦྱང་བ་བྱ་བའོ། །
དང་པོ་ནི། དེ་ལྟར་སློབ་དཔོན་དུ་དབང་ཐོབ་པའི་རྗེས་ལ་གདོང་གཡོགས་དང་། ཕྲེང་བ་དང་། རྡོ་རྗེ་དང་། ལས་ཐམས་ཅད་པའི་བུམ་པ་ལ་སོགས་པ་ཉེ་བར་མཁོ་བའི་ཡོ་བྱད་རྣམས་ཉེ་བར་བསགས་ནས་དཀྱིལ་འཁོར་གྱི་སྒོ་དྲུང་དུ་སོང་ལ་སློབ་མ་བོས་ཏེ། སློབ་མ་རྣམས་ཁྲུས་བྱེད་དུ་བཅུག་ལ་སློབ་དཔོན་གྱི་ཞབས་ལ་ཕྱག་བྱས་ལ་སྟ་གོན་གྱི་རིམ་པ་བཞིན་གྲལ་དུ་བཀོད་ལ་མཎྜལ་བྱས་ཏེ་མེ་ཏོག་གི་ཕྲེང་བས་སྙིམ་པ་བཀང་སྟེ། དགའ་ཆེན་ཁྱོད་བདག་སྟོན་པ་བས། །

སློབ་དཔོན་ཁྱོད་ནི་དགོངས་སུ་གསོལ། །
བྱང་ཆུབ་ཆེན་པོའི་ཚུལ་བསྟན་པ། །
མགོན་པོ་ཆེན་པོ་བདག་འཚལ་ལོ། །
དམ་ཚིག་དེ་ཉིད་སྩལ་དུ་གསོལ། །
སྡོམ་པ་རྣམས་ཀྱང་བདག་ལ་སྩོལ། །
སངས་རྒྱས་རོལ་མོ་ལས་བྱུང་བ། །
མི་ལྡོག་འཁོར་ལོའི་འབྱོར་པར་ལྡན། །
ཐར་པ་ཆེན་པོའི་གྲོང་མཆོག་ཏུ། །
གསང་བ་ཆེན་པོར་འཇུག་པར་བགྱི། །
གསང་བའི་རིགས་མཐོ་ཐམས་ཅད་དུ། །
སློབ་དཔོན་ཆེན་པོ་བདག་འཇུག་མཛོད། །
མི་ལྡོག་པ་ཡི་དབང་བསྐུར་བ། །
སྐལ་བ་ཆེན་པོ་བདག་ལ་སྩོལ། །
མཚན་རྣམས་ཀུན་གྱིས་རྒྱས་བཏབ་ཅིང་། །
དཔེ་བྱད་རྣམས་དང་ཡང་དག་ལྡན། །
སངས་རྒྱས་སྐུ་ནི་ཡིད་འོང་བ། །
སློབ་དཔོན་ཆེན་པོས་བདག་ལ་སྩོལ། །
དབང་བསྐུར་བ་ནི་རྨད་བྱུང་ཆེ། །
སེམས་ཅན་ཀུན་གྱི་དོན་གྱི་ཕྱིར། །
བདག་ནི་རྟག་ཏུ་སློབ་དཔོན་གྱུར། །
སློབ་དཔོན་ཆེན་པོ་བདག་ལ་སྩོལ། །
ཞེས་བྱ་བའི་ཚིགས་སུ་བཅད་པ་ཕྱེད་དང་དྲུག་གིས་ལན་གསུམ་གྱི་བར་དུ་གསོལ་བ་གདབ་བོ། །
གཉིས་པ་ནི། སློབ་དཔོན་གྱིས་ལྷ་རྣམས་མངོན་སུམ་ལྟ་བུར་དམིགས་ལ། རྣམ་དག་ཆེ་གེ་མོ་ཞེས་པ། །
བྱང་ཆུབ་སེམས་ནི་ཡོངས་འཛིན་ཅིང་། །
གསང་བའི་དཀྱིལ་འཁོར་འདིར་ཞུགས་ནས། །
དམ་ཚིག་དང་ནི་སྡོམ་པར་འཚལ། །
ཞེས་བྱ་བ་ལན་གསུམ་གྱི་བར་དུ་ཞུ་བར་བྱའོ། །
གསུམ་པ་ནི། དེ་ལྟར་གནང་བ་ཐོབ་ནས། གསང་བ་ཆེན་པོའི་རིགས་དག་པ། །
གསང་བ་ཡོངས་སུ་འཛིན་པ་རུ། །
བདག་ཉིད་ཆེན་པོ་ཁྱོད་འདོད་དམ། །
ཞེས་དྲི་བར་བྱའོ། །
དེས་ཀྱང་། གསང་བ་ཆེན་པོའི་རིགས་དག་པ། །
གསང་བ་ཡོངས་སུ་འཛིན་པ་རུ། །
སེམས་དཔའ་ཆེན་པོ་བདག་འཚལ་ལོ། །
ཞེས་ལན་གསུམ་བརྗོད་པ་ནི་དམ་ཚིག་དང་སྡོམ་པ་མ་ལུས་པར་གཟུང་བ་ཡིན་ནོ། །
བཞི་པ་ནི། སློབ་དཔོན་གྱིས་རྡོ་རྗེ་དང་བཅས་ཏེ་གོས་དམར་པོ་བཟུང་ནས། ཨོཾ་སརྦ་ཏ་ཐཱ་ག་ཏ་ཨ་ནུཏྟ་ར་བོ་དྷི་ཨ་ལཾ་ཀཱ་ར་ཝསཏྲ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཧཱུྃ་ཞེས་པས་སྨད་གཡོགས་གོས་དམར་པོ་སྦྱིན། ཨཱ་ཁཾ་ཝཱི་ར་ཧཱུྃ་ཞེས་བྱ་བས་གོས་དམར་པོའི་གདོང་གཡོགས་བཅིང་ངོ་། །
ལྔ་པ་ནི། ལས་ཐམས་ཅད་པའི་བུམ་པ་ལ་ཨོཾ་བཛྲ་ཨ་མྲྀ་ཏ་ཀུཎྜ་ལི་ཧ་ན་ཧ་ན་ཧཱུྃ་ཧཱུྃ་ཧཱུྃ་ཕཊ་ཅེས་བཟླས་ཏེ། སྔགས་དེ་ཉིད་བཟླ་ཞིང་ཆུ་དེས་སློབ་མ་ལ་གཏོར་བར་བྱའོ། །
དྲུག་པ་ནི། མེ་ཏོག་གི་ཕྲེང་བ་གཏད་པ་སྟེ། མེ་ཏོག་ལྔའང་དགུའི་ཕྲེང་བ་ལག་པར་གཟུང་དུ་གཞུག་པའོ། །
བདུན་པ་ནི། སློབ་མའི་དཔྲལ་བར་ཨོཾ། མགྲིན་པར་ཨཱཿ སྙིང་གར་ཧཱུྃ་ནག་པོ་བསྒོམས་ཏེ། ཡི་གེ་གསུམ་གྱི་བཟླས་པ་བྱ་བ་ཉིད་དོ། །
གཉིས་པ་ནང་དུ་གཞུག་པ་ནི་སློབ་དཔོན་གྱིས། ཁྱོད་སུ་ཡིན་ཅི་ལ་དགའ། ཞེས་དྲི་བར་བྱའོ། །
དེས་ཀྱང་སྐལ་བཟང་བདག་བདེ་བ་ཆེན་པོ་ལའོ། །
དེ་ནས་ཨོཾ་ཀི་ལི་ཀི་ལི་མི་ལི་གྷཱུརྞི་སཏྭཾ་བཛྲ་ས་ཏྭ་ཙ་ལེ་ཡུྃ་ཡུྃ་ཡུྃ་སྭཱ་ཧཱ། ཞེས་བྱ་བ་བཟླ་ཞིང་ལག་པ་ནས་བཟུང་སྟེ་དཀྱིལ་འཁོར་གྱི་ཁང་པའི་ནང་དུ་གཞུག་པར་བྱའོ། །
གསུམ་པ་ནང་དུ་གཞུག་པའི་ཆོ་ག་ལ་གསུམ་སྟེ། སྔོན་འགྲོ་ལུས་དབུལ་ཞིང་བྱིན་གྱིས་བརླབ་པ་དང་། ཡེ་ཤེས་དབབ་པ་དང་འབྲེལ་པ་དང་། དཀྱིལ་འཁོར་དུ་གཞུག་པའི་བྱ་བའོ། །
དང་པོ་སློབ་མ་རྣམ་པར་སྣང་མཛད་དུ་མོས་སུ་བཅུག་ལ་སློབ་དཔོན་གྱིས་ཀྱང་སློབ་མ་དེ་བདག་མེད་པའི་ངང་ལ་རྣམ་པར་སྣང་མཛད་དུ་བསྐྱེད་དོ། །
དེ་ནས་སློབ་མས་ཨོཾ་སརྦ་བུདྡྷཿཔཱུ་ཛོ་པསྡྱཱ་ནཱ་ཡ་ཨཱཏྨ་ནཾ་ནིརྻཱ་ཏ་ཡཱ་མི། ཨོཾ་ཨཱ་ཙརྻ་པཱུ་ཛོ་པསྡྱཱ་ནཱ་ཡ་ཨཱཏྨ་ནཾ་ནིརྻཱ་ཏ་ཡཱ་མི། ཨོཾ་ས་ཀ་ལ་ས་ཏྭ་པ་རི་ཏྲ་ཎརྠཱ་ཡ་ཨཱཏྨ་ནཾ་ནིརྻཱ་ཏ་ཡཱ་མི་ཞེས་བྱ་བའི་སྔགས་གསུམ་པོ་བརྗོད་དོ། །

ཡེ་ཤེས་དབབ་པ་དང་འབྲེལ་པ་ལ་གསུམ་སྟེ། དམ་ལ་གཞག་པ་དང་། ཡེ་ཤེས་དབབ་པ་དང་། བརྟན་པར་བྱ་བའོ། །
སྔ་མ་ལ་ལྔ་སྟེ། དམ་ཚིག་སྤྱི་སྦྱིན་པ་དང་། ཕན་ཡོན་ཡོད་པས་མི་སྨྲ་བར་གདམས་པ་དང་། ཉེས་པ་ཡོད་པས་མི་སྨྲ་བར་གདམས་པ་དང་། གཉིས་ཀའི་སྒོ་ནས་བསྲུང་བར་གདམས་པ་དང་། བླ་མའི་བཀའ་ཉན་པར་གདམས་པའོ། །
དང་པོ་ནི། རྡོ་རྗེ་དང་དྲིལ་བུ་འཛིན་པས་སློབ་མའི་སྙིང་གར་རྡོ་རྗེ་བཟུང་སྟེ། དེའི་སྙིང་གར་ཟླ་བའི་དཀྱིལ་འཁོར་ལ་རྡོ་རྗེ་བསྒོམས་ལ། ས་མ་ཡ་སཏྭཾ། ས་མ་ཡ་ཨ་ཧཾ། ཞེས་བརྗོད་པར་བྱའོ། །
གཉིས་པ་ནི། སློབ་མའི་སྤྱི་བོར་རྡོ་རྗེ་གཟུང་ལ། དེང་ཁྱོད་དེ་བཞིན་གཤེགས་པ་ཐམས་ཅད་ཀྱི་རིགས་སུ་ཞུགས་ཀྱི། ངས་ཁྱོད་ལ་ཡེ་ཤེས་གང་གིས་དེ་བཞིན་གཤེགས་པ་གྲུབ་པ་ཡང་ཐོབ་ན་དངོས་གྲུབ་གཞན་ལྟ་ཅི་སྨོས། དེ་ལྟ་བུའི་རྡོ་རྗེའི་ཡེ་ཤེས་བསྐྱེད་པར་བྱ་ཡི། ཁྱོད་ཀྱིས་དཀྱིལ་འཁོར་ཆེན་པོ་མ་མཐོང་བ་རྣམས་ལ་མ་སྨྲ་ཤིག དམ་ཚིག་ཉམས་པར་གྱུར་ཏ་རེ་ཞེས་བརྗོད་པར་བྱའོ། །
གསུམ་པ་ནི། སློབ་མའི་སྙིང་གར་རྡོ་རྗེ་བཟུང་ལ། རྡོ་རྗེ་སེམས་དཔའ་དེང་ཁྱོད་ཀྱི། །
སྙིང་ལ་ཡང་དག་ཞུགས་པར་གྱུར། །
གལ་ཏེ་ཚུལ་འདི་སྨྲས་ན་ནི། །
དེ་མ་ཐག་ཏུ་དྲལ་ཏེ་གཤེགས། །
ཞེས་བྱ་བ་བརྗོད་པར་བྱའོ། །
བཞི་པ་ནི། སྔོན་དུ་བསྒྲུབས་པའི་བདུད་རྩི་ལྔའི་ཆུ་ལ་སྔོན་དུ་བསྟན་པའི་སྔགས་བདུན་བཟླས་ལ་བླུད་ཅིང་། འདི་ནི་ཁྱོད་ཀྱི་དམྱལ་བའི་ཆུ། །
དམ་ཚིག་འདས་ན་སྲེག་པར་བྱེད། །
དམ་ཚིག་བསྲུངས་ན་དངོས་གྲུབ་ནི། །
རྡོ་རྗེ་བདུད་རྩིའི་ཆུ་འཐུངས་ཤིག །ཨོཾ་ཨཱཿསྭཱ་ཧཱ། ཞེས་བྱ་བ་བརྗོད་དོ། །
ལྔ་པ་ནི། སློབ་མའི་སྤྱི་བོར་ཡང་རྡོ་རྗེ་བཟུང་ལ། དེང་ཕྱིན་ཆད་ཁྱོད་ཀྱི་དཔལ་ཧེ་རུ་ཀ་ང་ཡིན་གྱི། ངས་ཁྱོད་ལ་འདི་བྱོས་ཤིག་ཅེས་གང་བསྒོ་བ་དེ་བྱ་དགོས་སོ། །
ཁྱོད་ཀྱིས་ང་ལ་བརྙས་པར་མ་བྱེད་ཅིག མི་བདེ་བ་མ་སྤངས་པར་ཁྱོད་དུས་བྱས་ནས་དམྱལ་བར་ལྟུང་བར་གྱུར་ཏ་རེ། ཞེས་བྱ་བ་བརྗོད་པར་བྱའོ། །
གཉིས་པ་ཡེ་ཤེས་དབབ་པ་དངོས་ནི། སློབ་མས་དེ་བཞིན་གཤེགས་པ་རྣམས་ཀྱིས་བདག་ལ་བྱིན་གྱིས་རློབས་ཤིག དཔལ་རྡོ་རྗེ་སེམས་དཔའ་བདག་ལ་དབབ་པར་མཛད་དུ་གསོལ། ཞེས་ལན་གསུམ་སྨྲས་ལ་ལུས་ཀྱི་སྤྱོད་ལམ་ཙོག་པུ་ལོང་བུ་སྤྲད་པ་མ་བསྙེས་པར་འདུག་ཏུ་བཅུག་སྟེ། དེའི་དམིགས་པ་ནི་ལངས་ནས་འདུག་པར་བསྒོམས་ལ། དེའི་སྙིང་གར་ལྃ་ལས་སའི་དཀྱིལ་འཁོར་གྲུ་བཞི་པ་རྡོ་རྗེ་རྩེ་ལྔ་པ་ལྟེ་བ་ལ་ཧཱུྃ་གིས་མཚན་པ། མགྲིན་པར་ཆུའི་དཀྱིལ་འཁོར་ཟླུམ་པོ་བུམ་པ་ལ་ཨཱཿ སྤྱི་བོར་ཡྃ་ལས་རླུང་གི་དཀྱིལ་འཁོར་ལ་ཧ་བསྒོམས། ཡང་རྐང་པའི་འོག་ཏུ་རླུང་གི་དཀྱིལ་འཁོར་ཡྃ་ལས་བྱུང་བ་ཡྃ་གིས་མཚན་པ་གཞུ་བདུངས་པ་ལྟ་བུ་ཆང་ཟུང་ཐུར་ལ་བསྟན་པ་དེའི་མཆོག་མ་གཉིས་ལ་རྐང་པ་བཞག་པར་བསྒོམས་ལ། རྐང་པ་གཉིས་བགྲད་པའི་བར་དུ་མེའི་དཀྱིལ་འཁོར་རབ་ཏུ་འབར་བའི་གསེབ་ཏུ་ཛྷཻཾ་ཞེས་བྱ་བ་ལྗང་གུ་བསྒོམས་ཏེ་དེ་ནས་རླུང་འགུལ་བས་མེ་སྦར་ཏེ། དེས་ལོང་བུའི་རྩ་ནང་ནས་ཞུགས་ནས་ལྟེ་བའི་རབ་དུ་འབར་བས་དེའི་དྲོད་ཀྱིས་སྙིང་གའི་ས་བསྲེགས་ཏེ་མགྲིན་པའི་ཆུ་བསྐོལ་ལ། རྐང་པའི་རླུང་གིས་མས་ཡར་འདེགས་ཤིང་སྤྱི་བོའི་རླུང་གིས་ཡས་མར་མནན་ནས་གནས་པ་ལ་ཕྱོགས་བཅུའི་དེ་བཞིན་གཤེགས་ཐམས་ཅད་ཀྱིས་ཡེ་ཤེས་དང་པོའི་རྡོ་རྗེའི་རྣམ་པར་བ་སྤུའི་བུ་ག་ནས་དཔག་ཏུ་མེད་པ་འཇུག་པར་དཔོན་སློབ་གཉིས་ཀས་བསྒོམས་ལ། སློབ་དཔོན་ལྷའི་ང་རྒྱལ་དང་ལྡན་པས་ཧཱུྃ་ཨ་ཧ་ཛྷཻཾ་ཞེས་བརྗོད་ཅིང་། ཡང་དང་ཡང་དུ་གསལ་བར་བྱས་ལ་རྡོ་རྗེའི་རྐང་སྟབས་ཀྱིས་འདུག་སྟེ། རྡོ་རྗེ་དྲིལ་བུ་དཀྲོལ་ཞིང་གདན་བཞི་ལས་འབྱུང་བ། ཨོཾ་ལོ་ལེ་ལོ་ལེ་ཧཱུྃ་ཨཱཿཞེས་བྱ་བའི་སྔགས་སམ། གསང་བ་འདུས་པ་ལས་འབྱུང་བའི་ཨཱ་བེ་ཤ་ཡ་སཏྭྃ་བྷ་ཡ། ར་ར་ར་ར། ཙཱ་ལ་ཡ་ཙཱ་ལ་ཡ་ཧཱུྃ་ཨ་ཧ་ཛྷཻཾ། ཞེས་བྱ་བ་བཟླ་བར་བྱའོ། །

དེ་ལ་བབས་པ་ནི་སྐུ་བབས་པས་འཕར་གཡོ་ལ་སོགས་པ་འབྱུང་ངོ་། །
གསུང་བབས་པས་ནི་སྔགས་སྨྲ་བར་འགྱུར་རོ། །
ཐུགས་བབས་པས་ནི་ཡོངས་སུ་ཤེས་པ་སྐྱེའོ། །
གསུང་བབས་པ་ན་ལྕེ་ལ་ཨཱཿདམར་པོ་བསམས་ལ། གསུངས་ཤིག་རྡོ་རྗེ་དགེའོ་དགེ །ཞེས་བརྗོད་ལ་དགེ་བ་དང་མི་དགེ་བའི་དོན་དྲིས་ན་སྟོན་པར་འགྱུར་རོ། །
བབས་པ་དེ་བརྟན་པར་བྱ་བའི་ཕྱིར། །
སྤྱི་བོར་རྡོ་རྗེ་བཞག་ལ་ཨོཾ་ཏིཥྛ་བཛྲ་ས་མ་ཡ་པྲ་ཏི་པཱ་ལི་ཏ་ཧཱུྃ་ཧཱུྃ་ཧཱུྃ་ཧོ་ཧོ་ཧོཿསྭཱ་ཧཱ། ཞེས་བྱ་བ་བརྗོད་ལ་དམིགས་པ་གཏོད་དུ་གཞུག་གོ །དེ་ནས་དཀྱིལ་འཁོར་དུ་གཞུག་པ་ལ་བདུན་ཏེ། ཁ་དོག་བརྟག་པ་དང་། ཕྲེང་བ་འདོར་བ་དང་། ཕྲེང་བ་བཅིངས་ཏེ་ལྷའི་རྣལ་འབྱོར་སྦྱིན་པ་དང་། གདོང་དབྱེ་བ་དང་། དཀྱིལ་འཁོར་བལྟར་གཞུག་པ་དང་། སྤྲོ་བ་བསྐྱེད་པ་དང་། དམ་ཚིག་བརྗོད་པའོ། །
དང་པོ་ནི་དེ་ལྟར་ཡེ་ཤེས་བབས་པའི་དམིགས་པ་བཏང་ལ། དཀྱིལ་འཁོར་གྱི་དྲུང་དུ་དཀྱིལ་འཁོར་ལ་ཕྱོགས་པར་བྱས་ཏེ་ལངས་སུ་བཅུག་ལ་མགོ་རྒུ་བར་བྱས་ལ། ཁྱོད་ཀྱི་མིག་ལམ་ན་འོད་ཀྱི་ཁ་དོག་ཅི་ལྟ་བུ་སྣང་ཞེས་དྲི་བར་བྱའོ། །
དེའང་དཀར་པོ་དང་། སེར་པོ་དང་། དམར་པོ་དང་། ནག་པོ་དང་། སྔོན་པོ་དང་། ལྗང་གུ་དང་། སྣ་ཚོགས་པ་རྣམས་སྨྲ་ན། ཞི་བ་དང་། རྒྱས་པ་དང་། དབང་དང་། གསད་པ་དང་། བསྐྲད་པ་དང་། རེངས་པ་དང་། སྣ་ཚོགས་པ་རྣམས་འགྲུབ་པར་བསྟན་ཏོ། །
གཉིས་པ་ནི། དཀྱིལ་འཁོར་གྱི་ལྷ་ཐམས་ཅད་ལ་བཟང་ངན་མེད་པར་ཡེ་ཤེས་གཅིག་གི་སྣང་བར་བསྟན་ཏེ། མེ་ཏོག་གི་ཕྲེང་བ་ཐལ་མོའི་བར་དུ་བཅུག་ལ་ལག་པ་བརྐྱངས་ཏེ། ཨོཾ་པྲ་ཏཱིཙྪ་བཛྲ་ཧོཿཞེས་བརྗོད་དུ་བཅུག་ལ། མེ་ཏོག་གི་ཕྲེང་བ་འདོར་དུ་གཞུག་གོ །དེའང་རི་མོ་ལྔའི་ཕྱི་རོལ་དུ་ལྷུང་ན་ལན་གསུམ་གྱི་བར་དུ་བསྐྱར་ནས་འདོར་དུ་གཞུག་གོ །གསུམ་པ་ནི། དེ་ནས་ཕྲེང་བ་དེ་བླངས་ལ་སློབ་མའི་སྤྱི་བོར་བཅིངས་ཏེ། སྟོབས་པོ་ཆེན་པོ་སེམས་དཔའ་ཆེ། །
འདི་ནི་སོ་སོར་གཟུང་བར་བྱ། །
ཞེས་བརྗོད་དེ། ཕྲེང་བ་གང་ལ་ཕོག་པའི་ལྷ་དེའི་རྣལ་འབྱོར་སྦྱིན་པར་བྱའོ། །
བཞི་པ་ནི། སློབ་མའི་མིག་གཉིས་སུ་ཨོཾ་རབ་ཏུ་འབར་བ་རེ་བསྒོམས་ཏེ། ཨོཾ། ཧེ་རུ་ཀ་དཔལ་དེང་ཁྱོད་ཀྱི། །
མིག་འབྱེད་པར་ནི་བརྩོན་པར་མཛད། །
མིག་ནི་ཐམས་ཅད་འབྱེད་མཛད་དེ། །
རྡོ་རྗེའི་མིག་ནི་བླ་ན་མེད། །
ཨོཾ་ཛྙཱ་ན་ཙ་ཀྵུཿཧཱུྃ་ཨཱཿསྭཱ་ཧཱ། ཞེས་བྱ་བའི་ཚིགས་སུ་བཅད་པ་དང་སྔགས་བརྗོད་ལ་མིག་དབྱེའོ། །
ལྔ་པ་ནི། དཀྱིལ་འཁོར་བཟང་པོ་འདི་ལ་ལྟོས། །
ད་ནི་དད་པ་རབ་ཏུ་བསྐྱེད། །
ཁྱོད་ཀྱང་སངས་རྒྱས་རིགས་སུ་སྐྱེས། །
སྔགས་དང་ཕྱག་རྒྱས་བྱིན་གྱིས་བརླབས། །
ཞེས་བྱ་བའི་ཚིགས་བཅད་བརྗོད་དེ་བལྟར་གཞུག་གོ །དྲུག་པ་ནི། དེ་ལྟར་དཀྱིལ་འཁོར་མཐོང་བའི་ཚེ་ན་དེ་བཞིན་གཤེགས་པའི་སྐུ་དངོས་སུ་མཐོང་བའམ་ཐ་ནའང་དཀྱིལ་འཁོར་གསལ་བར་མཐོང་བས་རབ་ཏུ་སྤྲོ་བ་སྐྱེས་པ་དེས་བླ་མ་ལ་ཕྱག་བྱས་ལ། ཨོཾ། རྡོ་རྗེའི་དཀྱིལ་འཁོར་ཆེན་པོ་ཡི། །
དཀྱིལ་འཁོར་དུ་ནི་བདག་ཞུགས་སོ། །
ཨོཾ་རྣལ་འབྱོར་དཀྱིལ་འཁོར་ཆེན་པོ་ཡི། །
དཀྱིལ་འཁོར་དེ་རིང་བདག་གིས་མཐོང་། །
ཨོཾ་གསང་བའི་དཀྱིལ་འཁོར་ཆེན་པོ་ཡི། །
དཀྱིལ་འཁོར་དུ་ནི་བདག་དབང་བསྐུར། །
ཞེས་བྱ་བའི་ཚིག་གསུམ་བརྗོད་དོ། །
བདུན་པ་ནི། དེ་ལྟ་བུའི་དཀྱིལ་འཁོར་གྱི་དམ་ཚིག་མ་ལུས་པ་གཟུང་བར་མོས་པར་བྱས་ལ། ས་མ་ཡ་ཧོ་ཧོ་ཧོ། ཞེས་བརྗོད་དུ་གཞུག་གོ །དེ་ནས་དཀྱིལ་འཁོར་བསྟན་པ་ནི་ཕྱི་རོལ་གྱི་རྡོ་རྗེའི་རྭ་བ་དང་། དུར་ཁྲོད་ནས་གཞལ་ཡས་ཁང་པ་དང་། ཤར་ཕྱོགས་ཀྱི་སྒོ་སྲུང་ནས་བརྩམས་ཏེ་དཀྱིལ་འཁོར་གྱི་གཙོ་བོའི་བར་དུ་རྟེན་དང་བརྟེན་པར་བཅས་པའི་དཀྱིལ་འཁོར་གྱི་མིང་རྒྱས་པར་བརྗོད་པས་བསྟན་པར་བྱའོ། །

འདི་དག་ནི་སློབ་མ་དཀྱིལ་འཁོར་དུ་གཞུག་པའི་མིང་བརྗོད་པ་སྔོན་དུ་འགྲོ་བས་དཀྱིལ་འཁོར་བསྟན་པའོ། །
དེའི་རྗེས་ལ་དབང་བསྐུར་བའི་ཆོ་ག་ལ་གསུམ། ཕྱག་འཚལ་བ་སྔོན་དུ་འགྲོ་བས་གསོལ་བ་གདབ་པ་དང་། ཤེས་པར་བྱ་བའི་ཆོ་ག་དང་། དབང་བསྐུར་བ་དངོས་སོ། །
དང་པོ་ནི། སློབ་མས་སློབ་དཔོན་གྱི་ཞབས་ལ་ཕྱག་བྱས་ཏེ་མཎྜལ་ཕུལ། ཁྱོད་ནི་ཧེ་རུ་ཀ་དཔལ་ཏེ། །
བདེ་གཤེགས་རྣམས་ཀྱིས་བདེ་སྩོལ་མཛད། །
བྱང་ཆུབ་སེམས་དཔའ་ཆེ་རྣམས་ཀྱི། །
ཡང་དག་དོན་མཆོག་རྣམ་དག་པ། །
ཇི་ལྟར་དེ་ཉིད་བདུད་རྩི་ཡི། །
དབང་གི་མཆོག་ནི་བསྐུར་བ་བཞིན། །
དེ་བཞིན་བདག་ལ་འཁོར་བ་ཡི། །
སྡུག་བསྔལ་རྣམས་ནི་བསལ་བར་མཛོད། །
རྣལ་འབྱོར་བདུད་རྩི་དྲི་མེད་མཆོག །མ་རིག་པ་ཡི་རབ་རིབ་འཇོམས། །
གང་གི་བྱང་ཆུབ་བླ་ན་མེད། །
དེ་རིང་བདག་གིས་ཐོབ་པར་མཛོད། །
ཅེས་བྱ་བ་ལན་གསུམ་གྱིས་གསོལ་བ་གདབ་བོ། །
གཉིས་པ་ལ་གསུམ་སྟེ། དབང་སྟེགས་སུ་སློབ་མ་གཞག་པ་དང་། སྦྱང་བ་ལ་སོགས་པའི་ཆོ་ག་དང་། བཀྲ་ཤིས་ཀྱི་གླུ་བླང་བའི་ཆོ་གའོ། །
དང་པོ་ནི། རྩ་བའི་དཀྱིལ་འཁོར་ལས་ཤར་ཕྱོགས་སུ་ཁྲུ་གསུམ་གྱི་སར་དཀྱིལ་འཁོར་གྱི་ཕྱེད་ཀྱི་ཚད་ལ་དཀྱིལ་འཁོར་མཚན་ཉིད་དང་ལྡན་པར་བྱས་ལ། དེར་ཤིང་ལ་སོགས་པའི་ཁྲི་ལ་དར་ལ་སོགས་པའི་གདན་བྱས་ཏེ། དེའི་སྟེང་དུ་སློབ་མ་གོས་གཙང་མ་བགོས་པ་རང་གི་ལྷའི་རྣལ་འབྱོར་ཞེས་བྱ་བ་ཕྲེང་བ་ཕོག་པའི་ལྷའི་རྣལ་འབྱོར་གྱིས་གཞག་པའམ། སྔར་རས་བྲིས་ཀྱི་སྐབས་ལྟར་བྲི་བ་མ་གྲུབ་ན་དེ་ལྟར་བསམ་པར་བྱས་ལ་སློབ་མའི་གཡས་བདག་གི་གཡོན་ཕྱོགས་ནས་ཞབས་བཀྲུ་བའི་ཆུ་དྲི་ཞིམ་པོ་དང་། ཞལ་བཀྲུ་བའི་ཆུ་འོ་མ་དང་སྦྱར་བ་དང་། བསང་གཏོར་གི་ཆུ་གཙང་མ་དང་། མཆོད་ཡོན་གྱི་ཆུ་གཙང་མ་ལ་མེ་ཏོག་དཀར་པོ་བཅུག་པ་སྟེ་བཞི་དང་། ཡུངས་ཀར་དང་ཆུ་གཙང་མ་སྟེ་སྦྱང་བའི་ཡོ་བྱད་གཉིས་བཤམ་མོ། །
བདག་གི་གཡས་ཕྱོགས་ནས་མེ་ཏོག་དང་། སྤོས་དང་། མར་མེ་དང་། དྲི་དང་། ལྷ་བཤོས་ཏེ་མཆོད་པའི་ཡོ་བྱད་ལྔ་བཤམ་མོ། །
མདུན་དུ་བཟེད་ཞལ་གྱི་སྣོད་གཉིས་དང་། མེས་བཀང་བའི་ཁམ་ཕོར་གཞག སྟེང་དུ་བླ་རེ་བྲེ་བ་དང་། གཡས་སུ་གདུགས་དཀར་པོ་དང་། གཡོན་དུ་རྒྱལ་མཚན་བསྒྲེང་བ་དང་། དུང་ལ་སོགས་པ་མཆོད་པའི་ཡོ་བྱད་རྣམས་ཀྱང་ཇི་ལྟར་འཚམས་པའི་གནས་སུ་སྟ་གོན་བྱས་ལ་གཞག་གོ།  །།གཉིས་པ་སྦྱང་བའི་ཆོ་ག་དངོས་ནི། དང་པོར་སློབ་མ་རབ་ཏུ་གནས་པའི་ཆོ་ག་བཞིན་བའི་རྣམ་ལྔ་དང་། དྲི་ལྔ་དང་། མར་ཁུ་དང་། ཤུན་པ་ལྔ་དང་། དྲི་ཞིམ་པོའི་ཆུས་ཀྱང་ཁྲུས་བྱ་བའམ། མ་གྲུབ་ཀྱང་འགལ་བ་མེད། དེ་ནས་སློབ་དཔོན་ལྷའི་ང་རྒྱལ་དང་ལྡན་པས་སློབ་མ་རྣམས་མེ་ཏོག་ཕོག་པའི་ལྷར་ཡན་ལག་བཞིས་བསྐྱེད་ལ། གོ་རིམ་བཞིན་དུ་དང་པོར་ཨོཾ་ནཱི་རཱི་ཧཱུྃ་ཁྃ་གིས་ཞབས་བཀྲུ་བ་དང་། ཨོཾ་བཛྲ་ནཱི་ཝི་ཏི་ཧཱུྃ་ཁྃ་གིས་ཞལ་བཀྲུ་བ་དང་། ཨོཾ་སརྦ་སཾ་ཤོ་དྷ་ནིས་འཐོར་འཐུང་ཀུ་ཤའི་ཆུན་པོས་ལུས་ཐམས་ཅད་ལ་གཏོར། ཨོྃ་པྲ་ཏཱིཙྪ་ཨརྒྷཾ་ཧཱུྃ་ཞེས་བརྗོད་ལ་མཆོད་ཡོན་ཕྱག་ཏུ་གཏད། དེ་ནས་ཁུ་ཚུར་གཉིས་ཀྱིས་ཡུངས་ཀར་བླངས་ལ་ཨོཾ་སརྦ་པཱ་པཾ་ད་ཧ་ན་བཛྲཱ་ཡ་བཛྲ་ས་ཏྭ་སྱ་སརྦ་པཱ་པཾ་ད་ཧ་ད་ཧ་སྭཱ་ཧཱ། ཞེས་བཟླ་ཞིང་གཡས་དང་གཡོན་གྱིས་བསྐོར་ལ་ཁམ་ཕོར་གྱི་མེར་བླུག དེ་བཞིན་དུ་ཁུ་ཚུར་གྱིས་ཆུ་བླངས་ལ་ཨོཾ་ཧཱུྃ་ཌ་ཌི་ཏ་ཕཊ་ཅེས་བརྗོད་ཅིང་བསྐོར་ལ་མེར་བླུག་པར་བྱའོ།།  །།གསུམ་པ་བཀྲ་ཤིས་ཀྱི་ཆོ་ག་ནི་མེ་ཏོག་ལ་སོགས་པའི་མཆོད་པ་ལྔས་མཆོད་ལ། བུམ་པ་ལག་ཏུ་བླངས་ཏེ་རོལ་མོའི་སྒྲ་དང་བཅས་པས་སྒྲུབ་གཡོག་དང་བཅས་ཏེ། དབྱངས་ཀྱིས་འདྲེན་པ་དང་བཅས་པས། ཕུན་སུམ་ཚོགས་འཛིན་སེར་གྱི་རི་བོ་ལྟ་བུའི་མདོག །འཇིག་རྟེན་གསུམ་གྱི་མགོན་པོ་དྲི་མ་གསུམ་ནི་རབ་ཏུ་སྤངས། །

སངས་རྒྱས་ཆུ་སྐྱེས་འདབ་རྒྱས་ལྟ་བུའི་སྤྱན་མངའ་བ། །
བཀྲ་ཤིས་དེས་ཀྱང་དེང་འདིར་ཁྱོད་ལ་བཀྲ་ཤིས་ཤོག །དེ་ཡིས་ཉེ་བར་བསྟན་པའི་མཆོག་རབ་མི་གཡོ་བ། །
འཇིག་རྟེན་གསུམ་ན་གྲགས་ཤིང་ལྷ་དང་མིས་མཆོད་པ། །
དམ་ཆོས་རབ་མཆོག་སྐྱེ་དགུ་རྣམས་ལ་ཞི་བྱེད་པ། །
འཇིག་རྟེན་བཀྲ་ཤིས་གཉིས་པ་དེང་འདིར་ཁྱོད་ལ་ཤོག །དམ་པའི་ཆོས་དང་ལྡན་ཞིང་ཐོས་པའི་བཀྲ་ཤིས་ཕྱུག །དགེ་འདུན་ལྷ་དང་ལྷ་མ་ཡིན་དང་མིས་མཆོད་པ། །
ངོ་ཚ་དཔལ་གནས་ཚོགས་ཀྱི་ནང་ན་རབ་ཀྱི་མཆོག །འཇིག་རྟེན་བཀྲ་ཤིས་གསུམ་པ་དེང་འདིར་ཁྱེད་ལ་ཤོག །དགའ་ལྡན་ལྷ་ཡི་གཞལ་མེད་ཁང་ནི་སྙིང་པོར་བཅས། །
འགྲོ་ལ་ཕན་ཕྱིར་འདིར་གཤེགས་དབང་པོར་བཅས་པའི་ལྷ། །
རྗེས་སུ་འབྲང་བ་དེ་བཞིན་གཤེགས་པའི་བཀྲ་ཤིས་གང་། །
བཀྲ་ཤིས་དེས་ནི་དེང་འདིར་ཁྱོད་ལ་ཞི་བྱེད་ཤོག །འདབ་གསར་འཚེར་བའི་མེ་ཏོག་ཆར་འབབ་ལུམྦིའི་ཚལ། །
མང་པོའི་ལྷ་ཡིས་བསྟེན་པར་མགོན་པོ་བལྟམས་པ་ན། །
སྲིད་པའི་མཐར་གྱུར་པ་ཡི་བཀྲ་ཤིས་གང་ལགས་པ། །
བཀྲ་ཤིས་དེས་ནི་དེང་འདིར་ཁྱོད་ལ་ཞི་བྱེད་ཤོག །སྣ་ཚོགས་སྐྱོན་རྣམས་རྣམ་པར་གཞོམ་པར་བྱ་བའི་ཕྱིར། །
དགེས་པས་དཀའ་ཐུབ་ཚལ་དུ་ནམ་ཕྱེད་མངོན་པར་བྱུང་། །
དབང་བཅས་ལྷ་རྣམས་རྗེས་སུ་འབྲང་བའི་བཀྲ་ཤིས་གང་། །
བཀྲ་ཤིས་དེས་ནི་དེང་འདིར་ཁྱོད་ལ་ཞི་བྱེད་ཤོག །ཆུ་བོའི་འགྲམ་དུ་མཆོད་ཡོན་ཕྲེང་བས་ཡོངས་སུ་བསྐོར། །
ཞི་ཕྱིར་ངོ་མཚར་གྱུར་པ་སྲིད་པ་དག་བྱེད་པ། །
ཀླུ་ཡི་རྒྱལ་པོས་ལེགས་པར་བསྟོད་པའི་བཀྲ་ཤིས་གང་། །
བཀྲ་ཤིས་དེས་ནི་དེང་འདིར་ཁྱོད་ལ་ཞི་བྱེད་ཤོག །གྲོང་ཁྱེར་མཆོག་གྱུར་སེར་སྐྱ་ཞེས་ནི་བྱ་བ་དེར། །
རྨད་དུ་གྲགས་པ་ཆེན་པོའི་ལྷ་ཡིས་མངོན་བསྟོད་པ། །
བསམ་ཡས་དགེ་སྒྲུབ་དེ་བཞིན་གཤེགས་པའི་བཀྲ་ཤིས་གང་། །
བཀྲ་ཤིས་དེས་ནི་དེང་འདིར་ཁྱོད་ལ་ཞི་བྱེད་ཤོག །སེམས་ཅན་ཐམས་ཅད་ལ་ནི་ཕན་ཕྱིར་བྱང་ཆུབ་པ། །
དམ་ཆོས་རིན་ཆེན་ཚོགས་ནི་ཐུབ་པ་ལས་བྱུང་བ། །
སེམས་ཅན་དོན་གྲུབ་རབ་རྒྱས་བརྩོན་པའི་བཀྲ་ཤིས་གང་། །
བཀྲ་ཤིས་དེས་ནི་དེང་འདིར་ཁྱོད་ལ་ཞི་བྱེད་ཤོག །རབ་ཏུ་འོད་འབར་གསེར་མདོག་ལྟ་བུའི་སྐུ་མངའ་བ། །
བཻ་ཌཱུརྻ་མདོག་ལྟ་བུའི་རྩ་གདན་སྟེང་དུ་བཞུགས། །
སྐྱིལ་ཀྲུང་ལེགས་བཅས་མི་གཡོ་སྐུ་མངའི་བཀྲ་ཤིས་དང་། །
བཀྲ་ཤིས་དེས་ནི་དེང་འདིར་ཁྱོད་ལ་ཞི་བྱེད་ཤོག །ཤིང་གི་རྒྱལ་པོའི་རྩ་བར་བཅོམ་ལྡན་བྱམས་སྟོབས་ཀྱིས། །
བདུད་ཚོགས་ཀུན་ལས་རྣམ་པར་རྒྱལ་ཚེ་ས་དང་མཁར། །
རྣམ་པ་སྣ་ཚོགས་ངོ་མཚར་གྱུར་པའི་བཀྲ་ཤིས་གང་། །
བཀྲ་ཤིས་དེས་ནི་དེང་འདིར་ཁྱོད་ལ་ཞི་བྱེད་ཤོག །ཝཱ་ར་ཎཱ་སིར་བཞུགས་ནས་བདེ་བར་གཤེགས་སྟོན་པས། །
ས་དང་མཁའ་ལ་ངོ་མཚར་ཤིན་ཏུ་གསལ་བྱུང་བས། །
ཆོས་ཀྱི་འཁོར་ལོ་དམ་པ་བསྐོར་བའི་བཀྲ་ཤིས་གང་། །
བཀྲ་ཤིས་དེས་ནི་དེང་འདིར་ཁྱོད་ལ་ཞི་བྱེད་ཤོག །བཀྲ་ཤིས་གང་ཞིག་ཕན་བྱེད་དམ་པ་མཆོད་ཕྱིར་ཐོགས། །
བསོད་ནམས་བྱ་བྱེད་འཕགས་པའི་སྐྱེ་བོས་མངོན་བསྟོད་པ། །
བཅོམ་ལྡན་ཐུབ་པ་ཤཱཀྱ་སེང་གེས་གང་གསུངས་པའི། །
བཀྲ་ཤིས་དེས་ནི་དེང་འདིར་ཁྱོད་ལ་ཞི་བྱེད་ཤོག །ཅེས་བརྗོད་ཅིང་མེ་ཏོག་གཏོར་ལ་ཤིས་པ་བརྗོད་པར་བྱའོ།།  །།གསུམ་པ་དབང་བསྐུར་བའི་ཆོ་ག་དངོས་ལ་གཉིས་ཏེ། རྡོ་རྗེའི་སློབ་མའི་དབང་བསྐུར་བའི་ཆོ་ག་དང་། རྡོ་རྗེ་སློབ་དཔོན་གྱི་དབང་བསྐུར་བའི་ཆོ་གའོ། །
དང་པོ་ལ་གཉིས་ཏེ། རང་གི་ལྷག་པའི་ལྷའི་རྟེན་ལ་དེ་བཞིན་གཤེགས་པ་ལྔའི་རང་བཞིན་རིག་པའི་དབང་བསྐུར་བ་དང་། རྡོ་རྗེ་འཆང་ཆེན་པོའི་རྟེན་ལ་སྐུ་གསུང་ཐུགས་བྱིན་གྱིས་བརླབ་པའི་དབང་ངོ་། །

དང་པོ་ནི། ཆུ་ལ་སོགས་པ་རེ་རེ་ལའང་འཁོར་གསུམ་པོ་ཡོངས་སུ་དག་པ་བཞིས་དབང་བསྐུར་ཏེ་མཆོད་པ་བྱས་ནས་དོན་ལྔའི་རྟོགས་པ་བསྐྱེད་པ་ཡིན་ནོ། །
དེ་ལ་འཁོར་གསུམ་ནི་བདག་དང་སློབ་མ་དང་། དབང་རྫས་གསུམ་ཡིན་ལ། ཡོངས་སུ་དག་པ་བཞི་ནི་ཡན་ལག་བཞི་རྫོགས་ཡིན་ཏེ། ཆུའི་དབང་བསྐུར་བའི་དུས་སུ་སྭ་བྷཱ་ཝའི་སྔགས་ཀྱི་བདག་དང་། སློབ་མ་དང་། དབང་རྫས་གསུམ་པོ་མི་དམིགས་ཏེ་སྟོང་པའི་ངང་ལས། པྃ་ལས་པདྨ་དང་རྃ་ལས་ཉི་མའི་སྟེང་དུ་ཧཱུྃ་ལས་རྡོ་རྗེ་ཧཱུྃ་གིས་མཚན་པ། དེ་ལས་འོད་འཕྲོས་འདུས་གཅིག་ཏུ་གྱུར་པ་ལས་མི་བསྐྱོད་པ་སྐུ་མདོག་སྔོན་པོ། ཞལ་བརྒྱད་ཕྱག་བཅུ་དྲུག་པ། ཞབས་བཞི་པ། ཡུམ་མཱ་མ་ཀཱིས་འཁྱུད་པ་སྒྲུབ་ཐབས་བཞིན་བསྐྱེད་པ་ནི་ཡན་ལག་དང་པོ་བསྙེན་པའི་ཡན་ལག་གོ།  །།དེ་ནས་སྙིང་གའི་ས་བོན་གྱི་འོད་ཀྱིས་ཡེ་ཤེས་སེམས་དཔའ་སྤྱན་དྲངས་ཏེ། གཽ་རཱི་ལ་སོགས་པའི་ལྷ་མོ་བཞིས་དགུག་གཞུག་བཅིང་དབང་དུ་བྱ་སྟེ་ཡན་ལག་གཉིས་པའོ། །
སྐྱེ་མཆེད་དྲུག་དང་སྐུ་གསུང་ཐུགས་བྱིན་གྱིས་བརླབས་ཏེ་ཡན་ལག་གསུམ་པའོ། །
ཡང་སྙིང་གའི་ས་བོན་གྱི་འོད་ཀྱིས་དེ་བཞིན་གཤེགས་པ་སངས་རྒྱས་དང་བྱང་ཆུབ་སེམས་དཔའ་ཐམས་ཅད་སྤྱན་དྲངས་ཏེ། ཨོཾ་ཨ་བྷི་ཥིཉྩ་ཏུ་མཱྃ་སརྦ་ཏ་ཐཱ་ག་ཏ་ཞེས་བརྗོད་ནས་དབང་བསྐུར་བར་གསོལ་བ་གདབ་བོ། །
དེ་བཞིན་གཤེགས་པ་དེ་དག་ཧེ་རུ་ཀའི་གཟུགས་སུ་གྱུར་པས་བདག་དང་བུམ་པའི་ལྷ་གཉིས་ལ་དབང་བསྐུར་ཏེ་དེས་ལུས་ཐམས་ཅད་ཁེངས་ནས་ཆུ་ལུད་པ་ལས་སྤྱི་བོར་མི་བསྐྱོད་པ་དེ་བཞིན་གཤེགས་པས་དབུར་བརྒྱན་པར་བསམ་མོ། །
དེ་ནས་བུམ་པའི་ནང་གི་མི་བསྐྱོད་པ་ཡབ་ཡུམ་སྙོམས་པར་ཞུགས་པས་འོད་དུ་ཞུ་སྟེ་ཆུར་གྱུར་པར་བསམ་མོ། །
སློབ་དཔོན་དང་དབང་རྫས་ཀྱི་ཡན་ལག་བཞི་པའོ། །
ཡང་དབང་བསྐུར་གྱི་ལྷ་རྣམས་ལ། བཅོམ་ལྡན་དེ་བཞིན་གཤེགས་པ་ཀུན། །
བཅོམ་ལྡན་བདག་ཉིད་ཆེན་པོ་རྣམས། །
ཐུགས་རྗེའི་བདག་ཉིད་ཅན་རྣམས་ཀྱི། །
ཁྱེད་ཀྱིས་བདག་ལ་དབང་བསྐུར་ཅིག །ཅེས་སློབ་དཔོན་དང་སློབ་མ་གཉིས་ཀས་གསོལ་བ་གདབ་པ་དང་། དེ་བཞིན་གཤེགས་པ་ཐམས་ཅད་ཀྱིས་རིན་པོ་ཆེ་ལས་གྲུབ་པའི་བུམ་པ་བྱང་ཆུབ་ཀྱི་སེམས་ཀྱིས་གང་བས་དབང་བསྐུར་བར་བསམས་ལ། དངོས་སུ་སློབ་དཔོན་གྱིས་ཨོཾ་བཛྲཱི་བྷ་ཝ་ཨ་བྷི་ཥིཉྩ་ཧཱུྃ་ཞེས་བརྗོད་ཅིང་བུམ་པའི་ཆུས་སྤྱི་བོ་ནས་གཏོར་ཞིང་བླུག་པར་བྱའོ། །
དེ་ལྟར་དབང་བསྐུར་ནས་ཆུ་ལྷག་མ་ཡར་ལུད་པ་ལས་སྤྱི་བོར་དེ་བཞིན་གཤེགས་པ་མི་བསྐྱོད་པས་དབུར་བརྒྱན་པར་བསམ་སྟེ། སློབ་མའི་ཡན་ལག་བཞི་པའོ། །
དེ་ལྟར་དེ་བཞིན་གཤེགས་པའི་སྐུར་གནས་པ་ལ་ཨོཾ་བཛྲ་པུཥྤེ་ཨཱཿཧཱུྃ་ཞེས་བྱ་བ་ལ་སོགས་པའི་མཆོད་པ་ལྔས་མཆོད་ནས་དོན་ལྔའི་རྟོགས་པ་བསྐྱེད་པར་བྱ་སྟེ། དེ་ལྟར་ན་བུམ་པ་ཆུའི་དབང་ཐོབ། ཉོན་མོངས་པ་ཞེ་སྡང་དག རྣམ་པར་ཤེས་པའི་ཕུང་པོའི་དྲི་མ་སྦྱངས། དེ་བཞིན་གཤེགས་པ་མི་བསྐྱོད་པར་བྱིན་གྱིས་བརླབས། ཆོས་དབྱིངས་ཡེ་ཤེས་ཀྱི་བག་ཆགས་རྒྱུད་ལ་བཞག་གོ །ཞེས་བརྗོད་པར་བྱའོ། །
དབང་དང་པོའོ།།  །།གཉིས་པ་ཅོད་པཎ་གྱི་དབང་བསྐུར་བ་ནི། བདག་དང་དབང་རྫས་སློབ་མ་གསུམ་ཀ་སྟོང་པའི་ངང་ལས་པདྨ་དང་ཉི་མའི་སྟེང་དུ་ཨཱྃ་ལས་རིན་པོ་ཆེ་ཨཱྃ་གིས་མཚན་པ་སྟེ། དེ་སྤྲོས་བསྡུས་གཅིག་ཏུ་གྱུར་པ་ལས་རིན་ཆེན་འབྱུང་ལྡན་ཞལ་བརྒྱད་ཕྱག་བཅུ་དྲུག་པ་ཡུམ་རིན་ཆེན་སྒྲོལ་མས་འཁྱུད་པ་སྒྲུབ་ཐབས་བཞིན་བསྐྱེད་པར་བྱའོ། །
ཡན་ལག་དང་པའོ། །

གཉིས་པ་དང་གསུམ་པ་སྔ་མ་དང་འདྲ་བར་བྱའོ། །
ཡན་ལག་བཞི་པ་ལ་དང་པོ་བདག་དང་དབང་རྫས་ཀྱི་ཡན་ལག་བཞི་པ་བྱ་སྟེ་སྙིང་གའི་ཏྲཱྃ་ལས་འོད་འཕྲོས་པས་དབང་བསྐུར་གྱི་ལྷ་སྤྱན་དྲངས་ཏེ་གསོལ་བ་བཏབ་པ་དང་། དེ་བཞིན་གཤེགས་པ་ཐམས་ཅད་ཀྱི་བདག་དང་ཅོད་པཎ་གྱི་ལྷ་ལ་ཅོད་པཎ་བཅིངས་པས་རྒྱུད་ལ་བདེ་བ་ཆེན་པོ་མངོན་དུ་བྱས་ཏེ། སྤྱི་བོར་དེ་བཞིན་གཤེགས་པ་རིན་ཆེན་འབྱུང་ལྡན་གྱིས་དབུར་བརྒྱན་པར་བསམ་མོ། །
དེ་ནས་ཅོད་པཎ་གྱི་རིན་འབྱུང་ཡབ་ཡུམ་སྙོམས་པར་ཞུགས་པས་འོད་དུ་ཞུ་སྟེ་ཅོད་པཎ་དུ་གྱུར་པར་བསམ་མོ།།  །།དེ་ནས་སློབ་མའི་ཡན་ལག་བཞི་པ་བྱ་བ་ནི་དེ་བཞིན་གཤེགས་པ་ཐམས་ཅད་ལ་སློབ་དཔོན་དང་སློབ་མ་གཉིས་ཀས་གསོལ་བ་གདབ་པ་དང་། དེ་བཞིན་གཤེགས་པ་ཐམས་ཅད་ཀྱིས་སློབ་མའི་སྤྱི་བོར་ཅོན་པཎ་བཅིངས་པར་བསམས་ལ་དངོས་སུ་སློབ་དཔོན་གྱིས་ལག་ཏུ་བཟུང་སྟེ། རིན་པོ་ཆེ་ཡི་དབུ་རྒྱན་དང་། །
དར་དཔྱངས་ཅོད་པཎ་དག་གི་དབང་། །
དེ་རིང་ཁྱོད་ལ་དབང་བསྐུར་རོ། །
ཁྱོད་ཀྱིས་ཀྱང་ནི་རྟག་ཏུ་གཟུང་། །
ཨོཾ་མུ་ཀུ་ཊ་ཨ་བྷི་ཥིཉྩ་མཱི། ཞེས་བརྗོད་དེ་སློབ་མའི་སྤྱི་བོར་བཅིང་། སྤྱི་བོར་ཡང་དེ་བཞིན་གཤེགས་པ་རིན་ཆེན་འབྱུང་ལྡན་གྱིས་དབུར་བརྒྱན་པར་བསམ་མོ། །
དེ་ནས་མཆོད་པ་ལྔས་མཆོད་པར་བྱའོ། །
དོན་ལྔའི་རྟོགས་པ་བསྐྱེད་པ་ནི། དབང་བསྐུར་བ་ལྔ་ལས་ཅོད་པཎ་གྱི་དབང་ཐོབ། ཉོན་མོངས་པ་ལས་སེར་སྣ་དག ཕུང་པོ་ལས་ཚོར་བའི་ཕུང་པོ་སྦྱངས། དེ་བཞིན་གཤེགས་པ་ལས་རིན་ཆེན་འབྱུང་ལྡན་དུ་བྱིན་གྱིས་བརླབས། ཡེ་ཤེས་ལས་མཉམ་པ་ཉིད་ཀྱི་ཡེ་ཤེས་ཀྱི་བག་ཆགས་སམ་ས་བོན་རྒྱུད་ལ་བཞག་གོ །ཞེས་རྟོགས་པ་བསྐྱེད་པར་བྱའོ། །
དབང་གཉིས་པའོ།།  །།གསུམ་པ་རྡོ་རྗེའི་དབང་བསྐུར་བ་ནི། བདག་དང་སློབ་མ་དབང་རྫས་གསུམ་ཀ་སྟོང་པར་བསྒོམ། དེའི་ངང་ལས་པདྨ་དང་ཉི་མའི་སྟེང་དུ་ཛྲཱིཾ་ལས་པདྨ་ཛྲཱིཾ་གིས་མཚན་པ་དེ་ལས་འཕྲོས་འདུས་གཅིག་ཏུ་གྱུར་པ་ལས་འོད་དཔག་ཏུ་མེད་པ་ཞལ་བརྒྱད་ཕྱག་བཅུ་དྲུག་པ་སྐུ་མདོག་དམར་པོ་ཡུམ་ན་བཟའ་དཀར་མོས་འཁྱུད་པ་སྒྲུབ་ཐབས་བཞིན་བསྐྱེད་པར་བྱའོ། །
ཡན་ལག་དང་པོའོ། །
ཡན་ལག་གཉིས་པ་དང་གསུམ་པ་སྔ་མ་དང་འདྲ་བར་བྱས་ལ། ཡན་ལག་བཞི་པ་བྱ་བའི་ཕྱིར་སྙིང་གའི་ས་བོན་གྱི་འོད་ཟེར་གྱིས་དབང་བསྐུར་གྱི་ལྷ་སྤྱན་དྲངས་ལ་གསོལ་བ་བཏབ་པ་དང་། དེ་བཞིན་གཤེགས་པ་དེ་དག་གིས་བདག་དང་དབང་རྫས་ཀྱི་ལྷའི་ཕྱག་གཡས་པར་རྡོ་རྗེ་རྩེ་དགུ་པ་གཏད་པས་རྒྱུད་ལ་བདེ་བ་ཆེན་པོ་བསྐྱེད་པར་བསམ་མོ། །
སྤྱི་བོར་ཡང་འོད་དཔག་མེད་ཀྱིས་མཚན་པར་བསྒོམ་མོ། །
དབང་རྫས་ཀྱི་འོད་དཔག་མེད་ཡབ་ཡུམ་སྙོམས་པར་ཞུགས་པས་འོད་དུ་ཞུ་སྟེ་རྡོ་རྗེར་གྱུར་པར་བསམས་ལ། སློབ་མའི་ཡན་ལག་བཞི་པ་བྱ་བའི་ཕྱིར། དེ་བཞིན་གཤེགས་པ་རྣམས་ལ་བདག་དང་སློབ་མ་གཉིས་ཀས་གསོལ་བ་བཏབ་པས། དེ་བཞིན་གཤེགས་པ་རྣམས་ཀྱིས་སློབ་མའི་ལག་པ་གཡས་པར་རྡོ་རྗེ་གཏད་པར་བསྒོམ་ཞིང་དངོས་སུ་སློབ་དཔོན་གྱིས་ལག་པ་གཡས་པར་བཟུང་ལ། སངས་རྒྱས་རྡོ་རྗེའི་དབང་གིས་ནི། །
དེ་རིང་ཁྱོད་ལ་དབང་བསྐུར་བྱ། །
འདི་དེ་སངས་རྒྱས་ཐམས་ཅད་ཉིད། །
ཤིན་ཏུ་གྲུབ་ཕྱིར་རྡོ་རྗེ་གཟུང་། །
ཞེས་བྱ་བ་དང་། ཨོཾ་བཛྲ་ཨཱ་རལླི་ཧོཿབཛྲ་ཝ་ར་ཏ་ཀ་ཧཱུྃ། ཞེས་བརྗོད་ལ་སློབ་མའི་ལག་པ་གཡས་པར་རྡོ་རྗེ་གཏད། རྒྱུད་ལ་བདེ་བ་ཆེན་པོ་མངོན་དུ་བྱས། སྤྱི་བོར་འོད་དཔག་མེད་ཀྱིས་དབུར་བརྒྱན་པར་བསམ་མོ། །

དེ་ནས་མཆོད་པ་ལྔས་ཀྱང་མཆོད་ལ། དོན་ལྔའི་རྟོགས་པ་བསྐྱེད་པར་བྱ་སྟེ། དབང་བསྐུར་བ་ལྔ་ལས་རྡོ་རྗེའི་དབང་ཐོབ། ཉོན་མོངས་པ་ལས་འདོད་ཆགས་ཀྱི་དྲི་མ་དག་པར་བྱས། ཕུང་པོ་ལས་འདུ་ཤེས་ཀྱི་ཕུང་པོའི་དྲི་མ་སྦྱངས། དེ་བཞིན་གཤེགས་པ་ལས་འོད་དཔག་ཏུ་མེད་པར་བྱིན་གྱིས་བརླབས། ཡེ་ཤེས་ལས་སོ་སོར་རྟོག་པའི་ཡེ་ཤེས་ཀྱི་ས་བོན་ནམ་བག་ཆགས་རྒྱུད་ལ་བཞག་གོ །ཞེས་རྟོགས་པ་བསྐྱེད་པར་བྱའོ། །
དབང་གསུམ་པའོ།།  །།བཞི་པ་དྲིལ་བུའི་དབང་བསྐུར་བ་ནི། བདག་དང་སློབ་མ་དབང་རྫས་གསུམ་ཀ་མི་དམིགས་པ་ལས་པདྨ་དང་ཉི་མའི་སྟེང་དུ་ཁཾ་ལས་རལ་གྲི་ཁྃ་གིས་མཚན་པ་དེ་སྤྲོས་བསྡུས་གཅིག་ཏུ་གྱུར་པ་ལས་དོན་ཡོད་གྲུབ་པ་ཞལ་བརྒྱད་ཕྱག་བཅུ་དྲུག་པ་སྐུ་མདོག་ལྗང་གུ་ཡུམ་དམ་ཚིག་སྒྲོལ་མས་འཁྱུད་པ་སྒྲུབ་ཐབས་བཞིན་བསྐྱེད་དེ། ཡན་ལག་དང་པོའོ། །
ཡན་ལག་གཉིས་པ་དང་གསུམ་པ་སྔ་མ་དང་འདྲ་བར་བྱས་ལ། ཡན་ལག་བཞི་པ་བྱ་བའི་ཕྱིར་སྙིང་གའི་ཁྃ་གི་འོད་ཟེར་གྱིས་དབང་བསྐུར་གྱི་ལྷ་སྤྱན་དྲངས་ཏེ། གསོལ་བ་བཏབ་པ་དང་དེ་བཞིན་གཤེགས་པས་ཤེས་རབ་ཕ་རོལ་ཕྱིན་པའི་ངོ་བོ་དྲིལ་བུ་ལག་པ་གཡོན་པར་གཏད་པས་རྒྱུད་ལ་བདེ་བ་ཆེན་པོ་མངོན་དུ་བྱས་ཏེ་སྤྱི་བོར་དོན་ཡོད་གྲུབ་པས་དབུར་བརྒྱན་པར་བསམ་མོ། །
དེ་ནས་དྲིལ་བུའི་དོན་གྲུབ་ཡབ་ཡུམ་སྙོམས་པར་ཞུགས་པས་འོད་དུ་ཞུ་སྟེ་དྲིལ་བུར་གྱུར་པར་བསམས་ལ། བདག་དང་སློབ་མ་གཉིས་ཀས་དེ་བཞིན་གཤེགས་པ་ལ་གསོལ་བ་གདབ་པ་དང་། དེ་བཞིན་གཤེགས་པ་རྣམས་ཀྱིས་སློབ་མའི་ལག་པ་གཡོན་པར་དྲིལ་བུ་གཏད་པར་བསམ་ཞིང་དངོས་སུ་སློབ་དཔོན་གྱིས་དྲིལ་བུ་བཟུང་སྟེ། ཨོཾ་བཛྲ་ཨ་དྷི་པ་ཏི་སཏྭཾ་ཨ་བྷི་ཥིཉྩ་མི་ཏིཥྛ་བཛྲ་ས་མ་ཡ་སཏྭཾ། ཞེས་བརྗོད་ལ་སློབ་མའི་ལག་པ་གཡོན་པར་གཏད། རྒྱུད་ལ་བདེ་བ་ཆེན་པོ་མངོན་དུ་བྱས་ཏེ། སྤྱི་བོར་དོན་གྲུབ་ཀྱིས་དབུར་བརྒྱན་པར་བསམ་མོ། །
དེ་ནས་མཆོད་པ་ལྔས་མཆོད་ལ་དོན་ལྔའི་རྟོགས་པ་བསྐྱེད་པར་བྱ་སྟེ། དབང་བསྐུར་བ་ལྔ་ལས་དྲིལ་བུའི་དབང་ཐོབ། ཉོན་མོངས་པ་ལྔ་ལས་ཕྲག་དོག་རྣམ་པར་དག ཕུང་པོ་ལྔ་ལས་འདུ་བྱེད་ཀྱི་དྲི་མ་སྦྱངས། དེ་བཞིན་གཤེགས་པ་ལྔ་ལས་དོན་གྲུབ་ཏུ་བྱིན་གྱིས་བརླབས། ཡེ་ཤེས་ལྔ་ལས་བྱ་བ་གྲུབ་པའི་ཡེ་ཤེས་ཀྱི་བག་ཆགས་སམ་ས་བོན་རྒྱུད་ལ་བཞག་གོ །ཞེས་རྟོགས་པ་བསྐྱེད་དེ་དབང་བཞི་པའོ། །
ལྔ་པ་མིང་གི་དབང་བསྐུར་བར་བྱ་བའི་ཕྱིར། བདག་དང་སློབ་མ་གཉིས་ཀ་སྟོང་པའི་ངང་ལས་པདྨ་དང་ཉི་མའི་སྟེང་དུ་བྷྲཱུྃ་ལས་འཁོར་ལོ་བྷྲཱུྃ་གྱིས་མཚན་པ། དེ་སྤྲོས་བསྡུས་གཅིག་ཏུ་གྱུར་པ་ལས་རྣམ་པར་སྣང་མཛད་སྐུ་མདོག་དཀར་པོ་ཞལ་བརྒྱད་ཕྱག་བཅུ་དྲུག་པ་ཡུམ་སྤྱན་མ་ལ་འཁྱུད་པ་སྒྲུབ་ཐབས་བཞིན་བསྐྱེད་དེ་ཡན་ལག་དང་པོའོ། །
ཡན་ལག་གཉིས་པ་དང་གསུམ་པ་ཡང་སྔ་མ་དང་འདྲ་བར་བྱས་ལ། ཡན་ལག་བཞི་པ་བྱ་བའི་ཕྱིར་སྙིང་གའི་བྷྲཱུྃ་གྱི་འོད་ཟེར་གྱིས་དབང་བསྐུར་གྱི་ལྷ་རྣམས་སྤྱན་དྲངས་ནས་གསོལ་བ་བཏབ་པས། དེ་བཞིན་གཤེགས་པ་རྣམས་ཀྱིས་བདག་ལ་མིང་བཏགས་པས་རྒྱུད་ལ་བདེ་བ་ཆེན་པོ་མངོན་དུ་བྱས་ཏེ། སྤྱི་བོར་རྣམ་སྣང་གིས་དབུར་བརྒྱད་པར་བསམ་མོ། །
སློབ་མའི་ཡན་ལག་བཞི་པ་བྱ་བའི་ཕྱིར། དེ་བཞིན་གཤེགས་པ་རྣམས་ལ་བདག་དང་སློབ་མ་གཉིས་ཀས་གསོལ་བ་བཏབ་པས། དེ་བཞིན་གཤེགས་པ་རྣམས་ཀྱིས་སློབ་མ་ལ་མེ་ཏོག་ཕོག་པའི་ལྷ་ལས་དྲས་ཏེ་མིང་འདོགས་པར་བསམས་ལ་དངོས་སུ་སློབ་དཔོན་གྱིས་སློབ་མའི་སྤྱི་བོར་ལག་པ་བཞག་སྟེ། ཨོཾ་བཛྲ་ས་ཏྭ་སཏྭཾ་ཨ་བྷི་ཥིཉྩཱ་མི། བཛྲ་ནཱ་མ་ཨ་བྷི་ཥེ་ཀ་ཏ། ཀྱཻ་དཔལ་ཆེ་གེ་མོ་རྡོ་རྗེ་ཞེས་བྱ་བའོ། །

ཞེས་བརྗོད་ལ། དེ་བཞིན་གཤེགས་པ་ལྔ་དང་། དེའི་རིགས་ཀྱི་མིང་བཏགས་ཏེ། བཞད་པའི་རྡོ་རྗེ། སྒེག་པའི་རྡོ་རྗེ། རོལ་པའི་རྡོ་རྗེ། ཨ་ལ་ལའི་རྡོ་རྗེ། ཤིན་ཏུ་དགའ་བའི་རྡོ་རྗེ། མྱུ་གུ་རྡོ་རྗེ། ཀྱེ་རྡོ་རྗེ། རྡོ་རྗེ་སེམས་དཔའ། རྣམ་སྣང་ཆེན་པོ། རང་བྱུང་རྡོ་རྗེ། རྡོ་རྗེ་ཨ་ར་ལི། སྙེམས་པའི་རྡོ་རྗེ། རྡོ་རྗེ་བདུད་རྩི། བདུད་རྩི་ཐབས་སྦྱོར། རྡོ་རྗེ་ཁྲོ་བོ། སྙིང་རྗེའི་སྟོབས། ཧེ་རུ་ཀའི་རྡོ་རྗེ་སྟེ་མི་བསྐྱོད་པའི་རིགས་ཀྱི་མིང་བཅུ་བདུན་ནོ། །
རྣམ་པར་སྣང་མཛད། མཛེས་པའི་རྡོ་རྗེ། ཡེ་ཤེས་རྡོ་རྗེ། ཕ་རོལ་ཕྱིན་པའི་རྡོ་རྗེ། རྟག་པའི་རྡོ་རྗེ། གཏི་མུག་རྡོ་རྗེ། ཐམས་ཅད་སྐྱོབ། སྒྱུ་འཕྲུལ་རྡོ་རྗེ། ཨོཾ་མཛད་རྡོ་རྗེ། སྐུ་རྡོ་རྗེ། སའི་སྙིང་པོ། གཏི་མུག་ཆེན་པོ་རྡོ་རྗེ། གཤིན་རྗེའི་གཤེད། ཐོ་བའི་དབང་ཕྱུག དེ་བཞིན་གཤེགས་པ། ཤཱཀྱ་ཐུབ་པ། སངས་རྒྱས་ཏེ་རྣམ་སྣང་གི་རིགས་ཀྱི་མིང་བཅུ་བདུན་དང་། ཤིན་ཏུ་དགའ་བའི་རྡོ་རྗེ། ཡན་ལག་མེད་པའི་རྡོ་རྗེ། ཡིད་བཞིན་ནོར་བུ། དམ་པ་དགའ་བའི་རྡོ་རྗེ། ཤིན་ཏུ་བདེ་བ་དགའ་བའི་རྡོ་རྗེ། ཉི་མ། རིན་ཆེན་བདག་པོ། རིན་ཆེན་རྒྱལ་པོ། རྡོ་རྗེ་གཟི་བརྗིད། རྡོ་རྗེ་རྒྱལ་པོ། རྡོ་རྗེ་བདུད་རྩི་ཟིལ་གནོན། སྣང་བྱེད་རྡོ་རྗེ་སྟེ་རིན་ཆེན་རིགས་ཀྱི་མིང་བཅུ་གཉིས་དང་། འོད་དཔག་ཏུ་མེད་པ། པདྨ་རྡོ་རྗེ། པདྨ་མྱུ་གུ་རྡོ་རྗེ། པདྨ་ལྕགས་ཀྱུ་རྡོ་རྗེ། འདོད་ཆགས་རྡོ་རྗེ། སྤྱན་རས་གཟིགས་ཀྱི་རྡོ་རྗེ། རྟ་མགྲིན། རིན་ཆེན་བདག་པོ། རྡོ་རྗེ་ཆོས། སྤྱན་རས་གཟིགས། པདྨ་གར་དབང་སྟེ་འོད་དཔག་མེད་ཀྱི་རིགས་ཀྱི་མིང་བཅུ་གཅིག་གོ །ནམ་མཁའ་རྡོ་རྗེ། འཇུག་པའི་རྡོ་རྗེ། ཤེས་རབ་མྱུ་གུ། ཤེས་རབ་རྡོ་རྗེ། སྙིང་རྗེའི་མྱུ་གུ། དམ་པའི་རྟ། རྟའི་རྒྱལ་པོ། བདུན་གྱི་རྒྱལ་པོ། ལྕགས་རྒྱལ། དམ་ཚིག་རྡོ་རྗེ། རྟ་མཆོག དོན་ཡོད་རྡོ་རྗེ། དོན་ཡོད་གྲུབ་པ། ལས་ཀྱི་རྡོ་རྗེ། མགྱོགས་འགྲོ་རྡོ་རྗེ་སྟེ་དོན་ཡོད་གྲུབ་པའི་རིགས་ཀྱི་མིང་བཅོ་ལྔའོ། །
རྡོ་རྗེ་སེམས་དཔའ། རྡོ་རྗེ་ཅན། རྣམ་པར་རྒྱལ་བའི་རྡོ་རྗེ། ཕྱག་ན་རྡོ་རྗེ། དཔེ་མེད་རྡོ་རྗེ། རོ་མཉམ་རྡོ་རྗེ། ཤིན་ཏུ་དགའ་བའི་རྡོ་རྗེ། དམ་པ་དང་པོའི་རྡོ་རྗེ། བདེ་བའི་རྡོ་རྗེ་སྟེ་དྲུག་པ་རྡོ་རྗེ་འཆང་གི་རིགས་ཀྱི་མིང་དགུའོ། །
དེ་ལྟར་མིང་བཏགས་པས་རྒྱུད་ལ་བདེ་བ་ཆེན་པོ་མངོན་དུ་བྱས་ཏེ། སྤྱི་བོར་རྣམ་པར་སྣང་མཛད་ཀྱིས་དབུར་བརྒྱན་པར་བསམ་མོ། །
དེ་ནས་མཆོད་པ་ལྔས་མཆོད་ལ། ཁྱོད་ཀྱི་དབང་བསྐུར་བ་ལྔ་ལས་མིང་གི་དབང་ཐོབ། ཉོན་མོངས་པ་གཏི་མུག་དག གཟུགས་ཀྱི་ཕུང་པོའི་དྲི་མ་སྦྱངས། དེ་བཞིན་གཤེགས་པ་རྣམ་པར་སྣང་མཛད་ཀྱི་ངོ་བོར་བྱིན་གྱིས་བརླབས། མེ་ལོང་ལྟ་བུའི་ཡེ་ཤེས་ཀྱི་བག་ཆགས་སམ་ས་བོན་རྒྱུད་ལ་བཞག་གོ །ཞེས་རྟོགས་པ་བསྐྱེད་ལ། སླར་ཡང་། དངོས་ཀུན་གང་དང་གང་སྣང་བ། །
གཙོ་དེ་རང་གི་ལྷག་པའི་ལྷ། །
ཆོས་རྣམས་རང་བཞིན་རྙོག་མེད་དག །སངས་རྒྱས་ཡེ་ཤེས་བལྟ་བར་གྱིས། །
ཞེས་བརྗོད་ལ་དེའི་དོན་བཤད་དོ། །
རིག་པའི་དབང་འདི་རྣམས་ལ་སློབ་དཔོན་བདག་ཉིད་མི་བསྐྱོད་པའི་རྣལ་འབྱོར་ཁོ་ན་ལ་གནས་ནས་སློབ་མ་དང་དབང་རྫས་ཀྱི་བསྐྱེད་ཆོག་སོ་སོར་བྱས་པས་ཀྱང་རུང་གསུང་ངོ་། །
རིགས་ལྔ་པོ་འདི་དག་ལ་མི་བསྐྱོད་པ་སོགས་ཇི་སྐད་བཤད་པའམ། རྡོ་རྗེ་ཅན་དང་རྟག་པ་སོགས་ཀྱི་ཐ་སྙད་ཀྱང་རུང་སྟེ་ཁྱད་པར་མེད་དོ། །

དབང་ལྷ་མི་བསྐྱོད་པ་ཆུ་དབང་གི་སྐབས་སུ་ལན་གཅིག་སྤྱན་དྲངས་ནས་སོ་སོར་སྤྱན་འདྲེན་མི་དགོས་པ་ཕྱག་ལེན་ལ་མཛད་དེ། ཤིན་ཏུ་ལེགས་ཤིང་དབང་རྫས་ཀྱི་ལྷ་ལ་དབང་རྫས་རིགས་མཐུན་གཏད་ནས་རྒྱས་གདབ་པ་དང་། སློབ་མ་ལ་ཡང་དབང་རྫས་གཏད་པ་དེ་ཉིད་ཀྱིས་རྒྱུད་ལ་བདེ་བ་ཆེན་པོ་སྐྱེས་ནས་རྒྱས་གདབ་པ་ནི། འདི་དང་མཚོ་སྐྱེས་ལུགས་གཉིས་ཀྱི་ལུགས་མཆོག་ཏུ་སྣང་བས་མཐར་རྟེན་ཆུ་དབང་མི་དགོས་པ་འདྲའོ། །
ཆོས་རྗེ་ཤར་པའི་ཕྱག་ལེན་ལ་དབང་རྫས་ལ་ཡང་ཆུ་དབང་བསྐུར་བ་དང་། སློབ་མ་ལ་ཡང་དབང་རྫས་ཀྱི་རྗེས་སུ་ཆུ་དབང་བསྐུར་བ་ཡོད་པར་སྣང་བས་གང་བདེར་བྱའོ། །
གཉིས་པ་རྡོ་རྗེ་འཆང་ཆེན་པོའི་རྟེན་ལ་སྐུ་གསུང་ཐུགས་བྱིན་གྱིས་བརླབ་པའི་དབང་ནི། སློབ་དཔོན་ཀྱཻ་རྡོ་རྗེར་བསམས་ལ། སློབ་མ་སྟོང་པའི་ངང་ལས་པད་ཉིའི་སྟེང་དུ་ཧཱུྃ་ལས་རྡོ་རྗེ་དཀར་པོ་ཧཱུྃ་གིས་མཚན་པ་དེ་ལས་འོད་སྤྲོས་བསྡུས་གཅིག་ཏུ་གྱུར་པ་ལས་རྡོ་རྗེ་འཆང་སྐུ་མདོག་དཀར་པོ་ཞལ་བརྒྱད་ཕྱག་བཅུ་དྲུག་པ། ཡུམ་རྡོ་རྗེ་སྙེམས་མ་དང་བཅས་པ། ཕྱག་མཚན་མི་བསྐྱོད་པ་ལྟ་བུའམ་ཡང་ན་གཡས་བརྒྱད་རྡོ་རྗེ་དང་། གཡོན་བརྒྱད་དྲིལ་བུ་འཛིན་པར་བསྐྱེད། ཡན་ལག་གཉིས་པ་དང་གསུམ་པའང་བྱས་ཏེ། དེ་བཞིན་གཤེགས་པ་ཐམས་ཅད་ཀྱིས་བུམ་པའི་ཆུས་དབང་བསྐུར། ཆུ་ལྷག་མ་ཡར་ལུད་པ་ལས་མི་བསྐྱོད་པས་དབུར་བརྒྱན་པར་བསྒོམ་མོ། །
དེ་ནས་རྡོ་རྗེ་མི་དམིགས་ཏེ་སྟོང་པའི་ངང་ལས་ཧཱུྃ་ལས་གསེར་ལ་སོགས་པ་ལས་གྲུབ་པའི་རྡོ་རྗེ་ཚད་དང་མཚན་ཉིད་ཡོངས་སུ་རྫོགས་པའི་ལྟེ་བར་རྡོ་རྗེ་སེམས་དཔའ་ཡབ་ཡུམ། སྟེང་གི་རྭ་ལྔ་ལ་དབུས་སུ་རྣམ་པར་སྣང་མཛད། ཤར་དུ་མི་བསྐྱོད་པ། ལྷོར་རིན་འབྱུང་། ནུབ་ཏུ་འོད་དཔག་མེད། བྱང་དུ་དོན་ཡོད་གྲུབ་པ། རྭའི་འོག་གི་པདྨ་འདབ་མ་བརྒྱད་ལ་ཤར་དུ་སྤྱན་རས་གཟིགས། ལྷོར་བྱམས་པ། ནུབ་ཏུ་ནམ་མཁའ་མཛོད། བྱང་དུ་ཀུན་ཏུ་བཟང་པོ། བྱང་ཤར་དུ་ཕྱག་ན་རྡོ་རྗེ། ཤར་ལྷོར་འཇམ་པའི་དབྱངས། ལྷོ་ནུབ་ཏུ་སྒྲིབ་པ་རྣམ་སེལ། ནུབ་བྱང་དུ་སའི་སྙིང་པོ། འོག་གི་པདྨ་འདབ་མ་བརྒྱད་ལ་ཤར་དུ་རྡོ་རྗེ་ལྕགས་ཀྱུ་མ། ལྷོར་རྡོ་རྗེ་ཞགས་པ་མ། ནུབ་ཏུ་རྡོ་རྗེ་ལྕགས་སྒྲོག་མ། བྱང་དུ་རྡོ་རྗེ་སྒྲོལ་མ། བྱང་ཤར་དུ་སྐུལ་བྱེད་མ། ཤར་ལྷོར་རིན་ཆེན་གློག་མ། ལྷོ་ནུབ་ཏུ་ལུ་གུ་རྒྱུད་མ། ནུབ་བྱང་དུ་གཞན་གྱིས་མི་ཐུབ་མ། འོག་གི་རྭ་ལྔ་ལ་དབུས་སུ་ཡེ་ཤེས་མཁའ་འགྲོ་མ། ཤར་དུ་རྡོ་རྗེ་མཁའ་འགྲོ་མ། ལྷོར་གཏུམ་མོ། ནུབ་ཏུ་རོ་ལངས་མ། བྱང་དུ་འཇིགས་པའི་མཁའ་འགྲོ་མ་བསྐྱེད་ལ། ཡེ་ཤེས་པ་དགུག་གཞུག་དང་། སྐྱེ་མཆེད་དང་སྐུ་གསུང་ཐུགས་བྱིན་རླབས་བྱ། དབང་བསྐུར་ཏེ་ལྷ་ཐམས་ཅད་ལ་མི་བསྐྱོད་པས་རྒྱས་བཏབ་ལ། དེ་སློབ་དཔོན་གྱིས་ལག་པ་གཡས་པར་བཟུང་སྟེ། འདི་དེ་སངས་རྒྱས་ཐམས་ཅད་ཉིད། །
རྡོ་རྗེ་སེམས་དཔའི་ཕྱག་ན་གནས། །
ཁྱོད་ཀྱིས་ཀྱང་ནི་རྟག་ཏུ་གཟུང་། །
རྡོ་རྗེ་སྙིང་པོའི་བརྟུལ་ཞུགས་བརྟན། །
ཨོཾ་སརྦ་ཏ་ཐཱ་ག་ཏ་སིདྡྷི་བཛྲ་ས་མ་ཡ་ཏིཥྛ་བཛྲ་ས་མ་ཡ་སཏྭཾ་དྷ་ར་ཡཱ་མི་ཧི་ཧི་ཧི་ཧི་ཧཱུྃ་ཞེས་བརྗོད་ལ་སློབ་མའི་ལག་པ་གཡས་པར་གཏད་པ་ནི་བརྟུལ་ཞུགས་ཀྱི་དབང་ངོ་། །
དེ་ནས་འདི་སྐད་བརྗོད་པར་བྱ་སྟེ། ཁྱོད་ཀྱིས་ཕྱིའི་འཇུག་པ་དང་ནང་གི་འཇུག་པ་བྱས་པས་ནི་ལྷ་དང་སྐལ་བ་མཉམ་པར་བྱས་པ་ཡིན་ནོ། །
དེ་ནས་ཁྱོད་ལ་རིག་པའི་དབང་ལྔ་བསྐུར་བས་ཁྱོད་ཀྱི་ཉོན་མོངས་པ་ལྔ་དང་། ཕུང་པོ་ལྔ་དང་། འབྱུང་བ་ལྔའི་དྲི་མ་ཐམས་ཅད་སྦྱངས་ཏེ་དེ་བཞིན་གཤེགས་པ་ལྔ་དང་། ཡེ་ཤེས་ལྔར་བྱིན་གྱིས་བརླབས་པ་ཡིན། དེ་ནས་རྡོ་རྗེའི་བརྟུལ་ཞུགས་བྱིན་པ་ནི་ཁྱོད་ཐ་མལ་པའི་ལུས་ངག་ཡིད་གསུམ་གྱི་སྤྱོད་པ་བརྟུལ་ལ་དེ་བཞིན་གཤེགས་པ་རིགས་ལྔའི་བདག་ཉིད་རྡོ་རྗེ་འཆང་ཆེན་པོའི་སྐུ་གསུང་ཐུགས་རྡོ་རྗེ་ལ་གནས་པར་གྱིས་ཤིག ཅེས་བྱ་བའི་དོན་ཡིན་ནོ། །

དེ་ལྟ་བུའི་རིག་པའི་དབང་ཐོབ་ཕྱིན་ཆད་ཁྱོད་ཀྱིས་དེ་བཞིན་གཤེགས་པ་སྤྱི་དང་ཁྱད་པར་གྱི་དམ་ཚིག་ཚུལ་ཁྲིམས་ཀྱི་བསླབ་པ་ལ་སོགས་བསྲུང་བ་དང་། བསྟེན་པ་ལ་བསླབ་པར་བྱའོ། །
དབང་འདིའི་བརྡ་ནི། སོར་མོ་ལྔ་ནི་ཕྲལ་ཏེ་བསྟན། །
ཞེས་བྱ་བ་ཡིན་ནོ། །
དབང་འདི་ཐོབ་པས་ཁྱོད་ཀྱིས་རྟོག་པ་དང་། བྱ་བ་དང་སྤྱོད་པའི་རྒྱུད་མཐའ་དག་ཉན་པ་དང་། བཤད་དུ་ཡང་རུང་བ་ཡིན་ནོ། །
རྣལ་འབྱོར་དང་། རྣལ་འབྱོར་བླ་མ་དང་། རྣལ་འབྱོར་བླ་ན་མེད་པའི་རྒྱུད་མཐའ་དག་ཉན་པའི་སྐལ་བ་དང་ལྡན་པ་མ་ཡིན་མོད་ཀྱང་། དེ་ནས་གསུངས་པའི་དངོས་གྲུབ་ཀྱི་སྒྲུབ་ཐབས་དང་། དྲན་པ་གཅིག་པའི་སྒྲུབ་ཐབས་ཉམས་སུ་བླང་དུ་རུང་བ་ཡིན་ནོ། །
ཞེས་བརྗོད་ལ་རྡོ་རྗེ་སློབ་མའི་དབང་ཙམ་ལས་མི་བསྐུར་ན་མེ་ཏོག་གང་ཕོག་གི་ལྷའི་བཟླས་ལུང་བྱིན་ལ་དམ་ཚིག་བསྲུང་བར་ཁས་བླངས་ཤིང་ཡོན་འབུལ་དུ་བཅུག་ལ་གཏང་ངོ་། །
རྡོ་རྗེ་སློབ་དཔོན་གྱི་དབང་བསྐུར་ན་སྐབས་འདིར་གཙོ་བོ་ཡབ་ཡུམ་ལྔའམ་ལྷ་ཐམས་ཅད་ཀྱི་བཟླས་ལུང་སྦྱིན་ནོ།།  །།གཉིས་པ་རྡོ་རྗེ་སློབ་དཔོན་གྱི་དབང་བསྐུར་བ་ལ་བཞི་སྟེ། བུམ་པའི་དབང་། གསང་བའི་དབང་། ཤེས་རབ་ཡེ་ཤེས་ཀྱི་དབང་། དབང་བཞི་པའོ། །
དང་པོ་ལ་གསུམ་སྟེ། སྔོན་འགྲོ་ཡོན་དབུལ་ཞིང་གསོལ་བ་གདབ་པ། དངོས་གཞི་སློབ་དཔོན་དུ་དབང་བསྐུར་བ། མཇུག་མཐར་རྟེན་སྦྱིན་པའོ། །
དང་པོ་ནི། རྡོ་རྗེ་སློབ་དཔོན་དུ་འོས་པ་དེས་ཕྱག་དང་མཎྜལ་ཕུལ་ལ། བྱང་ཆུབ་རྡོ་རྗེ་སངས་རྒྱས་ལ། །
མཆོད་ཆེན་ཇི་ལྟར་སྩལ་བ་ལྟར། །
བདག་ཀྱང་རབ་ཏུ་བསྐྱབ་པའི་ཕྱིར། །
ནམ་མཁའི་རྡོ་རྗེ་དེང་བདག་སྩོལ། །
ཞེས་ལན་གསུམ་གྱིས་གསོལ་བ་གདབ་བོ། །
གཉིས་པ་ནི་དབང་སྟེགས་ཀྱི་སྟེང་དུ་སློབ་མ་སྔར་བརྟུལ་ཞུགས་ཀྱི་དབང་གི་སྐབས་ཀྱི་རྡོ་རྗེ་སེམས་དཔའི་ཕྱག་རྒྱ་ཆེན་པོས་བཞག་ལ། སློབ་དཔོན་རང་ཉིད་ཀྱི་སྙིང་གའི་ས་བོན་ལས་དེ་བཞིན་གཤེགས་པ་རིགས་ལྔའི་དཀྱིལ་འཁོར་གྱི་འཁོར་ལོ་དཔག་ཏུ་མེད་པ་ནམ་མཁའ་གང་བར་སྤྲུལ་ནས་དེ་དག་གིས་ཀྱང་མཆོད་པའི་ཡོ་བྱད་སྣ་ཚོགས་པ་དང་། ཡེ་ཤེས་ཀྱི་ཆུས་གང་བའི་བུམ་པ་བསྣམས་ནས་བཀྲ་ཤིས་ཀྱི་ཚིགས་སུ་བཅད་པ་བརྗོད་ཅིང་དབང་བསྐུར་བར་བསམས་ལ་དངོས་སུ་ཡང་རྒྱལ་མཚན་ལ་སོགས་པས་མཛེས་པ་དང་། བཀྲ་ཤིས་ཀྱི་གླུ་དང་རོལ་མོ་བྱ་ཞིང་། དབང་བསྐུར་རྡོ་རྗེ་ཆེན་པོ་ཆེ། །
ཁམས་གསུམ་པ་ཡིས་ཕྱག་བྱས་པ། །
སངས་རྒྱས་ཀུན་གྱི་གསང་གསུམ་གྱི། །
གནས་ལས་བྱུང་བ་སྦྱིན་པར་བྱ། །
ཞེས་སོགས་ཀྱིས་རིགས་པའི་དབང་ལྔ་མདོར་བསྡུས་པའི་ཚུལ་གྱིས་བསྐུར་ནས་དམ་ཚིག་གསུམ་སྦྱིན་པར་བྱ་སྟེ། རྡོ་རྗེ་ཧཱུྃ་ལས་ཇི་སྐད་བཤད་པའི་རྣམ་པ་ལྟར་བསྐྱེད་ལ། འདི་དེ་ཞེས་བྱ་བ་ལ་སོགས་པས་སློབ་མའི་ལག་པ་གཡས་པར་བྱིན་ལ། ཐོག་མཐའ་མེད་པའི་སེམས་དཔའ་ནི། །
རྡོ་རྗེ་སེམས་དཔའ་དགའ་བ་ཆེ། །
ཀུན་ཏུ་བཟང་པོ་ཀུན་བདག་ཉིད། །
རྡོ་རྗེ་སྙེམས་མའི་བདག་པོའི་བདག །ཅེས་དེ་ཁོ་ན་ཉིད་བསྟན་པ་རྡོ་རྗེའི་དམ་ཚིག་གོ །དེ་ནས་དྲིལ་བུ་ཨཿལས་འཁར་བ་ལ་སོགས་པ་ལས་གྲུབ་པ་ཚད་དང་མཚན་ཉིད་ཡོངས་སུ་རྫོགས་པའི་བུམ་པར་ཤེས་རབ་ཀྱི་ཕ་རོལ་ཏུ་ཕྱིན་མ་ཡབ་དང་བཅས་པ། ཁོག་པའི་སྟེང་གི་ཨུཏྤ་ལའི་འདབ་མ་ལ་ཤར་དུ་ལྷ་མོ་སྒྲོལ་མ། ལྷོར་སྤྱན་མ། ནུབ་ཏུ་མཱ་མ་ཀཱི། བྱང་དུ་གོས་དཀར་མོ། བྱང་ཤར་དུ་ནོར་རྒྱུན་མ། ཤར་ལྷོར་ཙུནྡྷ། ལྷོ་ནུབ་ཏུ་ཁྲོ་གཉེར་ཅན་མ། ནུབ་བྱང་དུ་རྡོ་རྗེ་ཕྲེང་བ་མ། སྟེང་གི་རྭ་ལྔ་ལ་སྔར་རྡོ་རྗེའི་སྐབས་སུ་བཤད་པ་བཞིན་རིགས་ལྔ་དང་། དེའི་འོག་གི་པདྨའི་འདབ་མ་བརྒྱད་ལ་བྱང་སེམས་བརྒྱད་སྐད་ཅིག་ཙམ་གྱིས་བསྐྱེད། ཡེ་ཤེས་པ་དགུག་གཞུག་བྱ། སྐྱེ་མཆེད་དང་སྐུ་གསུང་ཐུགས་བྱིན་གྱིས་བརླབ། དབང་བསྐུར་ནས་ལྷ་ཐམས་ཅད་ལ་དོན་ཡོད་གྲུབ་པས་རྒྱས་བཏབ་ལ། འདི་དེ་སངས་རྒྱས་ཐམས་ཅད་ཀྱིས། །

ཤེས་རབ་དབྱངས་ཀྱི་རྗེས་འགྲོར་བཤད། །
ཁྱོད་ཀྱིས་ཀྱང་ནི་རྟག་ཏུ་གཟུང་། །
བྱང་ཆུབ་མཆོག་ཏུ་རྒྱལ་བ་བཞེད། །
ཅེས་པས་སློབ་མའི་ལག་པ་གཡོན་པར་བྱིན་ལ། སྲིད་པ་ངོ་བོ་ཉིད་ཀྱིས་དག །ངོ་བོ་ཉིད་ཀྱིས་སྲིད་བྲལ་བྱས། །
རང་བཞིན་དག་པའི་སེམས་དཔའ་མཆོག །སྲིད་པ་མཆོག་ནི་བྱེད་པ་ཡིན། །
ཞེས་པས་དེ་ཁོ་ན་ཉིད་བརྗོད་པ་ནི་དྲིལ་བུ་གསུང་གི་དམ་ཚིག་གོ །དེ་ནས། ཤེས་རབ་བཅུ་དྲུག་ལོན་པ་ལ། །
ལག་པ་དག་གིས་ཡང་དག་འཁྱུད། །
རྡོ་རྗེ་དྲིལ་བུ་མཉམ་སྦྱོར་བ། །
སློབ་དཔོན་གྱི་ནི་དབང་དུ་འདོད། །
རྡོ་རྗེ་ཆེ་དང་དྲིལ་བུ་ཆེ། །
ཟུང་ཤིག་རྡོ་རྗེར་བྱིན་གྱིས་བརླབས། །
དེ་རིང་རྡོ་རྗེ་སློབ་དཔོན་གྱུར། །
སློབ་མ་བསྡུ་བ་ཉིད་དུ་གྱིས། །
ཞེས་བརྗོད་པས་སློབ་མ་ཡུམ་དང་བཅས་པར་བསམ། དེ་ནས་སློབ་མ་རྡོ་རྗེ་འཆང་ཆེན་པོ་སྐུ་མདོག་དཀར་པོ་ཞལ་གཅིག་ཕྱག་གཉིས་ཀྱིས་རྡོ་རྗེ་དང་དྲིལ་བུ་འཛིན་པས་ཡུམ་ལ་འཁྱུད་པ། ཡུམ་རྡོ་རྗེ་སྙེམས་མ་དཀར་མོ་ལོ་གྲངས་བཅུ་དྲུག་ལོན་པའི་ན་ཚོད་ཅན་གྲི་གུག་དང་ཐོད་པ་འཛིན་པ་དང་མཉམ་པར་སྦྱོར་བ་གཉིས་ཀས་བསྐྱེད་ལ་ཡེ་ཤེས་པ་གཞུག་པ་དང་། སྐྱེ་མཆེད་དང་སྐུ་གསུང་ཐུགས་བྱིན་གྱིས་བརླབ་པ་དང་། དབང་བསྐུར་ནས་མི་བསྐྱོད་པས་རྒྱས་གདབ་པའི་བར་བྱས་ནས། དེ་ཁོ་ན་ཉིད་བསྟན་པར་བྱ་སྟེ། སྲིད་པའི་བདེ་བ་ཤིན་ཏུ་ཆུང་། །
སྡུག་བསྔལ་ཆེན་པོ་དག་བྱའི་ཕྱིར། །
ཤིན་ཏུ་བདེ་བ་དམ་པའི་ཐབས། །
དམ་ཚིག་འདི་ནི་རྟག་ཏུ་བསྐྱེད། །
འདོད་པའི་ལོངས་སྤྱོད་ཐམས་ཅད་ལ། །
ཅི་འདོད་པར་ནི་བསྟེན་བཞིན་དུ། །
རང་གི་ལྷག་པའི་ལྷར་སྦྱོར་བས། །
བདག་དང་གཞན་ལ་མཆོད་པར་གྱིས། །
དེ་བཞིན་གཤེགས་པ་ཐམས་ཅད་ཀྱིས། །
འདའ་བ་རུ་ནི་མི་མཛད་པའི། །
ཕྱག་རྒྱའི་དམ་ཚིག་ཅེས་སུ་བསྒྲགས། །
ཡིད་ཀྱི་ལུས་ནི་བརྟན་ཕྱིར་རོ། །
ཞེས་པ་ནི་ཕྱག་རྒྱའི་དམ་ཚིག་གོ །དེ་ནས་བརྟན་པའི་ཡན་ལག་ཏུ་བུམ་པའི་ཆུས་དབང་བསྐུར་ཏེ། ནམ་མཁར་གདན་གསུམ་ཚང་བའི་དཀྱིལ་འཁོར་གྱིས་རྣམ་པར་རྒྱལ་བའི་བུམ་པ། གླུ་དང་། རོལ་མོ་དང་། བཀྲ་ཤིས་དང་བཅས་པས་སྤྱི་བོ་ནས་དབང་བསྐུར་བར་བསམ་ཞིང་། དབང་བསྐུར་རྡོ་རྗེ་ཆེན་པོ་ཆེ་སོགས་དང་། བཅོམ་ལྡན་རྡོ་རྗེ་ཅན་གྱི་ཆུས། །
དེ་རིང་ཁྱོད་ལ་དབང་བསྐུར་བས། །
རྣམ་ཤེས་ཕུང་པོའི་སྒྲིབ་སྦྱངས་ནས། །
རྡོ་རྗེ་མཁའ་འགྲོ་གྲུབ་པར་མཛོད། །
ཨོྃ་ཧཱུྃ་ཤྲཱི་ཧེ་རུ་ཀ་བཛྲ་ཨུ་ད་ཀ་ཨ་བྷི་ཥིཉྩ། གཽ་རཱི་ལ་སོགས་བརྒྱད་རྣམས་ཀྱིས། །
ཆུ་ཡིས་ཁྱོད་ལ་དབང་བསྐུར་བས། །
ཕུང་པོ་བཞི་དང་འབྱུང་བ་བཞི། །
ལྷ་མོ་བརྒྱད་དུ་འགྲུབ་པར་ཤོག །ཨོཾ་བཛྲ་གཽ་རཱི་ཨུ་ད་ཀ་ཨ་བྷི་ཥིཉྩ། དེ་བཞིན་དུ་རྟག་པའི་རྡོ་རྗེ་དང་། རྡོ་རྗེ་ཉི་མ་དང་། པདྨ་གར་དབང་དང་། རྟའི་རྒྱལ་པོ་རྣམས་ལ་ཕུང་པོ་གཞན་བཞི་ལ་འདོན་པ་བསྒྱུར་ནས། སྔར་གྱི་ཧཱུྃ་གི་ཚབ་ཏུ་ཨོཾ་དང་། ཏྲཱྃ་དང་། ཨཱྃ་དང་། ཁྃ་རྣམས་བཅུག་སྟེ། སོ་སོའི་གཤམ་དུ། སྐམ་པ་མ་སོགས་བརྒྱད་རྣམས་ཀྱིས། །
ཞེས་སོགས་ལྷ་མོ་རྣམས་ཀྱི་མཚན་དང་སྔགས་སྦྱར་བ་དང་། རྟའི་རྒྱལ་པོའི་ལྷ་མོ་བརྒྱད་ཀྱི་རྗེས་སུ་སྒོ་མ་བཞིའི་སྔགས་ཀྱིས་ཀྱང་དབང་བསྐུར་བ་ནི་ཆུ་དབང་རྒྱས་པའོ། །
དེ་ཙམ་མ་ནུས་ན། བཅོམ་ལྡན་མཁའ་འགྲོ་ལྔ་ཡི་ཆུས། །
དེ་རིང་ཁྱོད་ལ་དབང་བསྐུར་བས། །
ཕུང་པོ་ལྔ་ཡི་སྒྲིབ་སྦྱངས་ཏེ། །
མཁའ་འགྲོ་ལྔ་པོ་འགྲུབ་པར་ཤོག །ཨོཾ་ཧཱུྃ་ཤྲཱི་ཧེ་རུ་ཀ་སོགས་གཙོ་བོ་ལྔའི་སྔགས་ཀྱིས་ཆུ་དབང་བསྐུར་བས་ཀྱང་རུང་སྟེ། གང་ལྟར་ཡང་ཆུ་ལྷག་མ་ཡར་ལུད་པ་ལས་མི་བསྐྱོད་པས་དབུར་བརྒྱན་པར་བསམས་ནས་དབང་ལྷ་རྣམས་ཀྱང་བསྟིམས་ཏེ། ཨོཾ་སུ་པྲ་ཏིཥྛ་བཛྲ་ཡེ་སྭཱ་ཧཱ། ཞེས་པས་སྤྱི་བོར་མེ་ཏོག་བཞག་ནས་མཆོད་པ་ལྔས་མཆོད་པར་བྱའོ། །

དེ་ནས་དཀྱིལ་འཁོར་དང་ལྷའི་དེ་ཁོ་ན་ཉིད་བསྟན་པ་ནི། དེ་ལྟར་ཁྱོད་ལ་རྡོ་རྗེ་སློབ་དཔོན་གྱི་དབང་བསྐུར་བར་བྱས་པས་ཕུང་པོ་དང་ཁམས་དང་སྐྱེ་མཆེད་ཀྱི་དྲི་མ་དག་ནས་རང་སེམས་མི་བསྐྱོད་པའི་ངོ་བོར་གྱུར་པ་ཡིན་ལ། རང་གི་སེམས་རྣམ་པར་དག་པ་འདི་ཉིད་དཀྱིལ་འཁོར་གྱི་འཁོར་ལོ་ཡིན་གྱི། དེ་ལས་ལོགས་སུ་དཀྱིལ་འཁོར་བཙལ་དུ་མེད་དེ། དཀྱིལ་འཁོར་ཞེས་ནི་གང་བཤད་པ། །
ཡིད་ཀྱི་དཀྱིལ་འཁོར་དམ་པ་ཡིན། །
གཞལ་མེད་ཁང་ཞེས་བཤད་པ་ནི། །
སེམས་ནི་གཞལ་མེད་ཁང་བརྩེགས་ཉིད། །
དེ་ཡི་ཕྱི་རོལ་གྲུ་བཞི་པའི། །
ཚད་ནི་མཉམ་པར་གྱུར་པའོ། །
གང་ཞིག་བྱམས་པ་ལ་སོགས་སེམས། །
ཐིག་སྐུད་བཞིར་ནི་བརྗོད་པའོ། །
ཐིག་གང་ཡང་དག་བཤད་པ་ནི། །
སྦྱོར་བས་ཆོས་ཀྱི་རྗེས་དྲན་པའོ། །
ལྟ་བ་ཀུན་ལས་རྣམ་གྲོལ་བ། །
ཡེ་ཤེས་ཐིག་ཏུ་བརྗོད་པ་ཡིན། །
རྒྱན་གང་ཡང་དག་བཤད་པ་ཉིད། །
ཚུལ་ཁྲིམས་སོགས་ཀྱི་སྡོམ་པ་མཆོག །དབང་པོ་གཉིས་ལ་སོགས་པའི་སེམས། །
རྭ་བ་ལྔར་ནི་འབྱུང་བ་ཉིད། །
གང་ཞིག་སྒོ་ཞེས་བཤད་པ་ནི། །
རྣམ་པར་ཐར་པ་རྣམ་པ་བཞི། །
རྟ་བབས་ཀ་བ་བཞི་པོ་ནི། །
ཡང་དག་སྤོང་བ་བཞི་ཞེས་བརྗོད། །
དྲན་པ་ཉེ་བར་གཞག་པ་བཞི། །
ཁ་ཁྱེར་བཞིར་ནི་བརྗོད་པ་ཉིད། །
སྒོ་ཁང་བཞི་ནི་གང་ཡིན་པ། །
རྫུ་འཕྲུལ་རྐང་པ་རྣམ་པ་བཞི། །
དེ་བཞིན་མེ་ཏོག་ཕྲེང་བརྒྱན་པ། །
བྱང་ཆུབ་ཡན་ལག་བདུན་པོ་ཡིན། །
འཕགས་ལམ་ཡན་ལག་བརྒྱད་པོ་ནི། །
ཀ་བ་བརྒྱད་པོ་ཞེས་བརྗོད་དོ། །
ལམ་གྱི་ཡེ་ཤེས་ཁྱད་པར་ནི། །
རྔ་ཡབ་ཏུ་ནི་ཡོངས་སུ་གྲགས། །
གང་ཞིག་དོ་ཤལ་བཤད་པ་ནི། །
ཉོན་མོངས་ཐམས་ཅད་གཅོད་པ་སྟེ། །
ཀུན་ཏུ་གཅོད་པའི་ངོ་བོ་ཡིས། །
ཉོན་མོངས་འཕྲོག་པས་དྲྭ་བ་ཉིད། །
ཚོགས་གཉིས་དག་གིས་སྦྱོར་བ་ལས། །
འཁོར་ལོ་བསྐོར་བ་གང་ཡིན་པས། །
ཉོན་མོངས་ཕྱེད་ནི་གཅོད་པས་ན། །
དོ་ཤལ་ཕྱེད་པ་ཉིད་དུ་བརྗོད། །
ཅེས་སོ། །
དེ་ལྟར་རང་སེམས་དེ་ཉིད་མ་རྟོགས་པའི་དབང་གིས་ཕུང་ཁམས་སྐྱེ་མཆེད་སྣ་ཚོགས་སུ་སྣང་ཡང་དེ་ཉིད་དཀྱིལ་འཁོར་གྱི་ལྷའི་ངོ་བོར་དག་པ་ནི། རྒྱལ་བ་མགོན་པོ་ཕན་པ་ནི། །
གཏི་མུག་ཐམས་ཅད་ཟད་པར་མཛད། །
རྡོ་རྗེ་ཉི་མ་རྒྱལ་པོ་ཆེ། །
རྣམ་པར་རྟོག་པའི་རབ་རིབ་འཕྲོག །རྟ་མགྲིན་འདོད་པ་ཆེན་པོ་ནི། །
འདོད་ཆགས་ཅན་གྱི་བྱང་ཆུབ་སྟེར། །
རྡོ་རྗེ་མགྱོགས་འགྲོ་ཕྲག་དོག་ཆེ། །
ཐེག་པ་གཞན་ནི་རྣམ་པར་སྤངས། །
རྡོ་རྗེ་སེམས་དཔའ་རྒྱལ་པོ་ཆེ། །
མི་བསྐྱོད་ཡེ་ཤེས་འབྱུང་བའི་གནས། །
སྐྱེ་འགྲོ་མི་ཟད་མགྲོན་གཉེར་ཕྱིར། །
སྒྲིབ་པ་ལྔ་ནི་འཇོམས་པའོ། །
ཕུང་པོ་ལྔ་ནི་མདོར་བསྡུ་ན། །
སངས་རྒྱས་ལྔར་ནི་རབ་ཏུ་གྲགས། །
རྡོ་རྗེ་སྐྱེ་མཆེད་ཉིད་དག་ནི། །
བྱང་ཆུབ་སེམས་དཔའི་དཀྱིལ་འཁོར་མཆོག །ས་ནི་སྤྱན་ཞེས་བྱ་བར་བཤད། །
ཆུ་ཡི་ཁམས་ནི་མཱ་མ་ཀཱི། །
གོས་དཀར་མོ་དང་སྒྲོལ་མ་ནི། །
མེ་དང་རླུང་དུ་རབ་ཏུ་གྲགས། །
གཏི་མུག་གཏི་མུག་ལོངས་སྤྱོད་པས། །
གཏི་མུག་ཟད་པ་གཤིན་རྗེ་མཐར། །
དེ་ནི་ཕུང་པོ་མཐར་བྱེད་དེ། །
དེས་ནི་ཤེས་བྱ་མཐར་བྱེད་པའོ། །
ཞེ་སྡང་ཞེ་སྡང་ལོངས་སྤྱོད་པས། །
ཉེས་པ་ཟད་པས་ཤེས་རབ་མཐར། །
དེས་ན་སེམས་ཀྱི་མཐར་བྱེད་དེ། །
དེས་ནི་ཉོན་མོངས་མཐར་བྱེད་འགྱུར། །
འདོད་ཆགས་འདོད་ཆགས་ལོངས་སྤྱོད་པས། །
འདོད་ཆགས་ཟད་པ་པད་མཐར་བྱེད། །
དེས་ནི་ངག་གི་མཐར་བྱེད་འགྱུར། །

དེ་བཞིན་སྙོམས་འཇུག་མཐར་བྱེད་དོ། །
ཉོན་མོངས་ཀུན་ཟད་གང་ཡིན་དང་། །
དེ་བཞིན་ལས་ཀུན་ཟད་པ་ཉིད། །
སྒྲིབ་པ་ཀུན་ཟད་ཡེ་ཤེས་ནི། །
བགེགས་ནི་མཐར་བྱེད་ཅེས་བྱར་བཤད། །
ཅེས་བརྗོད་དོ། །
གསུམ་པ་ནི། སློབ་མ་རྣམས་རང་རང་གི་ཕྱག་རྒྱ་འཆིང་དུ་བཅུག་ལ། དེང་ནས་བརྩམས་ཏེ་རྫོགས་སངས་རྒྱས། །
སྲས་དང་བཅས་པ་རྣམ་རོལ་ཕྱིར། །
རྡོ་རྗེ་སྙེམས་མའི་རྣལ་འབྱོར་གྱིས། །
དགའ་སྟོན་བདེ་བས་མཆོད་པར་གྱིས། །
ཨཱཿ སྒེག་དང་བཅས་པས་ཕྲེང་བ་འཕང་། །
སངས་རྒྱས་ཐམས་ཅད་མཆོད་པར་བྱ། །
དེས་ནི་བཅོམ་ལྡན་འབྲལ་མི་འགྱུར། །
ཕྲེང་བ་དེ་ཡི་རྒྱན་ཡིན་ནོ། །
ཨོཾ། ལུས་ཅན་ཀུན་ལ་དམ་ཆོས་ཀྱི། །
གླུ་ནི་ཁྱོད་ཀྱིས་བླང་བར་བྱ། །
དེ་ཡིས་བདེ་གཤེགས་དངོས་གྲུབ་ནི། །
མྱུར་དུ་བདེ་བ་མྱོང་བར་འགྱུར། །
གཱི། དེ་ཉིད་ཐལ་མོའི་གར་གྱིས་ནི། །
སངས་རྒྱས་ཐམས་ཅད་མཆོད་པར་བྱ། །
སངས་རྒྱས་འདུ་བའི་ཕྲིན་ལས་ཀྱིས། །
གར་མཁན་ཚུལ་དུ་བསྒྱུར་བར་གྱིས། །
ཧོཿ རྫོགས་སངས་རྒྱས་ལ་སྤོས་ཕུལ་བས། །
བརྟུལ་ཞུགས་བཟང་པོས་ལེགས་བགོས་པས། །
ལུས་ཅན་བདེ་གཤེགས་ཆ་ལུགས་སུ། །
ཡེ་ཤེས་ཀྱིས་ནི་ཚིམ་པར་གྱིས། །
ཧཱུྃ། སངས་རྒྱས་རྣམས་ལ་མེ་ཏོག་དོར། །
བྱང་ཆུབ་ཡན་ལག་ཚོགས་གྱུར་པས། །
མཚན་དང་དཔེ་བྱད་ལྡན་པ་ཡི། །
བདེ་གཤེགས་སྐུ་ནི་ཐོབ་པར་གྱིས། །
བྷྲཱུྃ། ཆོས་ཀྱི་མེ་ནི་ལེགས་སྦར་བས། །
རྡོ་རྗེ་ཆོས་དང་འདྲ་བ་རུ། །
སེམས་ཅན་མ་རིག་མདོངས་པ་ལ། །
ཡེ་ཤེས་སྒྲོན་མེས་གསལ་བར་གྱིས། །
པྲ། རྒྱལ་བ་རྣམས་ལ་དྲི་ཕུལ་བས། །
ཚུལ་ཁྲིམས་ཤེས་རབ་ཏིང་འཛིན་དང་། །
རྣམ་གྲོལ་ཡེ་ཤེས་མཐོང་བ་ཡིས། །
བྱང་ཆུབ་ལུས་ཅན་རྣམས་ལ་བསྒོས། །
ག ཞེས་པ་ལྷ་མཆོད་པའི་རྗེས་གནང་དང་། གསེར་གྱི་ཐུར་མའམ་མེད་ན་རྡོ་རྗེ་ལ་བཅོམ་ལྡན་འདས་ཀྱི་སྔགས་བཟླས་ཏེ། ཇི་ལྟར་མིག་མཁན་རྒྱལ་པོ་ཡིས། །
འཇིག་རྟེན་ལིང་ཐོག་བསལ་བ་ལྟར། །
བུ་ཁྱོད་ཀྱི་ནི་མི་ཤེས་པའི། །
རབ་རིབ་རྒྱལ་བ་རྣམས་ཀྱིས་བསལ། །
ཨོཾ་བཛྲ་ནཻ་ཏྲ་ཨ་པ་ཧ་ར་པ་ཊ་ལཾ་ཧྲི་པྲཾ། ཞེས་མིག་ལ་བྱུག་པའི་ཚུལ་བྱས་ནས་མེ་ལོང་བསྟན་ཏེ། ཆོས་རྣམས་གཟུགས་བརྙན་ལྟ་བུ་སྟེ། །
གསལ་ཞིང་དག་ལ་རྙོག་པ་མེད། །
གཟུང་དུ་མེད་ཅིང་བརྗོད་དུ་མེད། །
རྒྱུ་དང་ལས་ལས་ཀུན་ཏུ་འབྱུང་། །
ངོ་བོ་ཉིད་མེད་གནས་མེད་པར། །
དེ་ལྟར་ཆོས་རྣམས་ཤེས་གྱིས་ལ། །
སེམས་ཅན་དོན་ནི་མཉམ་མེད་བྱོས། །
འོན་ཀྱང་སྐྱོབ་པའི་སྲས་སུ་སྐྱེ། །
ཞེས་བརྗོད་ལ། ཨཿལས་སྐྱེས་པའི་དྲིལ་བུ་བྱིན་ལ། ཐམས་ཅད་ནམ་མཁའི་མཚན་ཉིད་དེ། །
ནམ་མཁའ་ལ་ཡང་མཚན་ཉིད་མེད། །
ནམ་མཁའ་དང་ནི་མཉམ་སྦྱོར་བས། །
ཀུན་མཆོག་མཉམ་པ་ཉིད་དུ་གསལ། །
ཞེས་བརྗོད་ཅིང་དཀྲོལ་དུ་གཞུག་གོ །དེ་ནས་ཧོཿཞེས་བྱ་བས་མདའ་གཞུ་བྱིན་ལ། དེ་བཞིན་གཤེགས་པ་ཐམས་ཅད་དང་རྗེས་སུ་ཆགས་པར་བྱོས་ཤིག །ཅེས་བརྗོད་དེ། ཕྱོགས་བཞི་དང་། སྟེང་འོག་ཏུ་མདའ་རེ་འཕེན་པའི་ཚུལ་བྱེད་དུ་གཞུག་གོ །ཡང་མེ་ལོང་བསྟན་ལ་ཨ་བཛྲ་སཏྭ། རྡོ་རྗེ་སེམས་དཔའ་མེ་ལོང་ལྟར། །
གསལ་ཞིང་དག་ལ་རྙོག་པ་མེད། །
བུ་ཁྱོད་ཀྱི་ནི་སྙིང་ལ་ཞུགས། །
རྡོ་རྗེ་སེམས་དཔའི་རང་བཞིན་གཙོ། །
ཞེས་དང་། གང་ཡང་སངས་རྒྱས་ཐམས་ཅད་ཀྱི་བདག་པོ་བྱང་ཆུབ་ཀྱི་སེམས་འདི་ཉིད་ཡིན་པར་ཤེས་པར་གྱིས་ཤིག ཅེས་བརྗོད་དོ། །
དེ་ནས་ཆོས་བཤད་པའི་རྗེས་གནང་སྦྱིན་པའི་ཕྱིར། སློབ་མ་རེ་རེ་ནས་དབང་སྟེགས་ཀྱི་སྟེང་དུ་བཞག་ལ། ཨོཾ་བཛྲ་ཧེ་ཏུ་མཾ། ཞེས་པས་འཁོར་ལོ་རྐང་པའི་འོག་ཏུ་གཞུག ཨོཾ་བཛྲ་བྷཱ་ཥ་རཾ་ཞེས་པས་ལག་པ་གཡས་སུ་དུང་དང་། ཨོཾ་བཛྲ་གྷཎྜེ་ཨཿཞེས་པས་གཡོན་དུ་དྲིལ་བུ་དང་། ཨས་ལག་པ་གཉིས་ཀྱི་སྟེང་དུ་རྒྱུད་ཀྱིས་པོ་ཏི་བྱིན་ལ། དེང་ནས་བརྩམས་ཏེ་སེམས་བསྐྱེད་པ། །

ཙམ་གྱིས་ཆོས་ཀྱི་འཁོར་ལོ་བསྐོར། །
ཁྱོད་ཀྱིས་ཐེ་ཚོམ་དོགས་མེད་པར། །
ཡིད་གཉིས་མེད་པའི་སེམས་ཀྱིས་སུ། །
ཆོས་ཀྱི་དུང་ནི་བླ་མེད་པ། །
དྲི་མེད་ཀུན་ཏུ་གང་བར་གྱིས། །
སྔགས་ཀྱི་ཚུལ་གྱི་ཆོ་ག་ཡིས། །
སྐྱེ་བོ་རྣམས་ལ་རྟག་ཏུ་ཤོད། །
དེ་ལྟར་བྱས་ན་སངས་རྒྱས་ལ། །
ཕན་བཏགས་དྲིན་དུ་གཟོ་ཞེས་བྱ། །
རྡོ་རྗེ་འཛིན་པ་དེ་ཀུན་ཡང་། །
ཁྱེད་ལ་རྟག་ཏུ་བསྲུང་བར་མཛད། །
ཅེས་བརྗོད་ནས་སོ་སོའི་འཁོར་ལོས་སྒྱུར་བའི་རྣལ་འབྱོར་དུ་བྱས་ནས། ཇི་ལྟ་ཇི་ལྟར་འདུལ་འགྱུར་པ། །
དེ་ལྟ་དེ་ལྟར་སེམས་ཅན་དོན། །
འདོད་ཆགས་ལ་སོགས་གཙང་བ་ཡིས། །
སེམས་ཅན་རྣམས་ལ་ཉེ་བར་སྦྱོར། །
ཞེས་དང་། འཇིག་རྟེན་ཀུན་ལ་ཐམས་ཅད་དུ། །
སེམས་ཅན་ཀུན་ལ་ཕན་པའི་ཕྱིར། །
ཇི་ལྟར་སྣ་ཚོགས་འདུལ་འགྱུར་བ། །
ཆོས་ཀྱི་འཁོར་ལོ་རབ་ཏུ་བསྐོར། །
དེ་བཞིན་དུ་ཆོས་ཀྱི་གནས་སུ་རྡོ་རྗེ་དང་། རིན་ཆེན་དང་། པདྨ་དང་། སྣ་ཚོགས་ཀྱི་སྒྲ་བཅུག་སྟེ་ཚིགས་སུ་བཅད་པ་ལྔས་རྗེས་སུ་གནང་བ་བྱིན་ནས། བྱང་ཆུབ་སྙིང་པོའི་བར་དུ་ནི། །
ཕྱོགས་ཀུན་ཏུ་ནི་འཁོར་ལོ་ནི། །
ཆོས་ཀྱི་འཁོར་ལོ་བླ་ན་མེད། །
ཀུན་ཏུ་མཆོག་ཏུ་རབ་ཏུ་བསྐོར། །
ཐབས་དང་ཤེས་རབ་རང་བཞིན་དག །ཡིད་བཞིན་ནོར་བུ་ལྟར་མཐོང་ནས། །
སྦྱོར་མེད་བྲལ་ཞིང་མ་ཞུམ་པར། །
སེམས་ཅན་དོན་ནི་ད་ལྟ་གྱིས། །
ཞེས་ཆོས་བཤད་པའི་རྗེས་སུ་གནང་བ་སྦྱིན་ནོ། །
དེ་ལྟར་ན་ཕྱི་དབྱིབས་ཀྱི་དཀྱིལ་འཁོར་དུ་བུམ་པའི་དབང་བསྐུར་བ་ཐོབ། ལུས་ཀྱི་དྲི་མ་དག ལམ་བསྐྱེད་པའི་རིམ་པ་བསྒོམ་པ་ལ་དབང་། སྡོམ་པ་དང་དམ་ཚིག་ཉི་ཤུ་རྩ་གཉིས་བསྲུང་བ་ལ་དབང་། ས་དང་པོ་ནས་དྲུག་པའི་བར་ཐོབ། བརྡ་ལྔ་བསྡུས་རྩེ་མོས་མནན་པ། འབྲས་བུ་སྤྲུལ་པའི་སྐུ་རང་བཞིན་ལྷུན་གྲུབ་ཀྱི་རྟེན་འབྲེལ་མངོན་དུ་བྱས། ཞེས་སོགས་རྟོགས་པ་བསྐྱེད་དེ་བུམ་པའི་དབང་བསྐུར་བ་འཁོར་དང་བཅས་པའོ།།  །།གཉིས་པ་གསང་བའི་དབང་ནི། སློབ་མས་ཕྱག་དང་མཎྜལ་ཕུལ་ནས། བྱང་ཆུབ་རྡོ་རྗེས་སངས་རྒྱས་ལ། །
ཞེས་སོགས་དང་། བཅོམ་ལྡན་ཞི་བ་ཆེན་པོ་ཀྱེ། །
ཞེས་བྱ་བ་ལ་སོགས་པ་ལན་གསུམ་གྱིས་གསོལ་བ་བཏབ་ལ། སློབ་དཔོན་གྱིས་གདོང་བཅིངས་ཏེ། སློབ་དཔོན་རང་རྣམ་པར་སྣང་མཛད་དང་། སྤྱན་མ་སྙོམས་པར་ཞུགས་པའི་སྦྱོར་མཚམས་ནས་བྱང་ཆུབ་ཀྱི་སེམས་དུང་དང་ཀུནྡ་ལྟར་དཀར་བ་སློབ་མའི་ལྕེ་ལ་བཞག་པར་དཔོན་སློབ་གཉིས་ཀས་བསྒོམས་ལ། སྔོན་དུ་བསྒྲུབས་པའི་བདུད་རྩི་རིལ་བུ་ཆང་ངམ། ཞོའམ། སྦྲང་རྩི་ལ་སྦྱར་བ་ལྕེ་ལ་གཞག་ཅིང་། ཇི་ལྟར་འདས་པའི་སངས་རྒྱས་ཀྱིས། །
བྱང་ཆུབ་སྲས་ལ་དབང་བསྐུར་བཞིན། །
བདག་གིས་གསང་བའི་དབང་གིས་ནི། །
སེམས་ཀྱི་རྒྱུན་གྱིས་དབང་བསྐུར་རོ། །
ཞེས་བརྗོད་ཅིང་། བདུད་རྩིས་དབང་བསྐུར་ནས། དེ་ནས་དེ་ཁོ་ན་ཉིད་ཀྱང་བརྗོད་པར་བྱ་སྟེ། འདི་ནི་དེ་ཉིད་བླ་ན་མེད། །
གཉིས་མེད་ཡི་གེ་བརྗོད་མི་ནུས། །
ཆོས་དབྱིངས་རྣམ་པ་ལྟ་བུ་ཡིས། །
དམ་པའི་བདེ་བ་ཡང་དག་མྱང་། །
ཞེས་བརྗོད་ཅིང་རང་བཞིན་བརྒྱད་ཅུའི་རྟོག་པ་འགགས་པར་བསམ་མོ། །
དེ་ནས་གདོང་གཡོགས་ཕྱེ་ནས་སློབ་དཔོན་ཆོས་གོས་གྱོན་ཏེ། ལག་པ་གཡོན་པས་ཆོས་གོས་ཀྱི་སྣ་སེང་གེའི་རྣ་བ་ལྟ་བུ་བྱས་ལ་གཟུང་། གཡས་པས་རྡོ་རྗེ་དྲིལ་བུ་བཟུང་སྟེ། སྐྱེ་དང་རྒ་དང་འཆི་མི་འགྱུར། །
འཇིགས་དང་མྱ་ངན་ནད་མི་འབྱུང་། །
བདེ་ཆེན་ཐེག་པ་འདི་ལ་ནི། །
བུ་ཁྱོད་ང་ཡིས་ལུང་བསྟན་བྱ། །

འདི་ལྟར་ང་ཡིས་ལུང་བསྟན་ཁྱོད། །
རྡོ་རྗེ་སེམས་དཔའ་དེ་བཞིན་གཤེགས། །
སྲིད་པ་ཤིན་ཏུ་གྲུབ་པའི་ཕྱིར། །
སྲིད་པའི་ངན་འགྲོ་ལས་བསྒྲལ་ཏེ། །
ཀྱཻ། ཆེ་གེ་མོ་ཞེས་བྱ་བ་ཡིས། །
དེ་བཞིན་གཤེགས་པ་ས་འོག་དང་། །
མི་ཡུལ་མཐོ་རིས་ཉིད་དུ་འགྲུབ། །
གང་ཡང་ངས་ལུང་བསྟན་པ་འདི་ལ་སངས་རྒྱས་དང་བྱང་ཆུབ་སེམས་དཔའ་ཐམས་ཅད་དང་། དཀྱིལ་འཁོར་གྱི་འཁོར་ལོ་དང་བཅས་པ་ཐམས་ཅད་ཀྱིས་མགྲིན་གཅིག་ཏུ་བྱང་ཆུབ་ཆེན་པོར་ལུང་སྟོན་པར་མཛད་དེ། སྔགས་འདི་དང་ཕྱག་རྒྱ་འདིའི་མཐུ་ཡིན་ནོ། །
ཞེས་བརྗོད་ལ། ཆེ་གེ་མོའི་གནས་སུ་སློབ་མ་སོ་སོའི་མིང་བཅུག་ལ་ལུང་བསྟན་པར་བྱའོ། །
ཨཱ་ལི་བརྗོད་པ་དང་། མིང་གི་དབང་བསྐུར་བ་ནི་གྲོལ་ལམ་ལ་བརྟེན་པ་ཡིན་པས་སྐབས་འདིར་མི་དགོས་སོ། །
དེ་ལྟར་ན་བླ་མའི་ལུས་དང་། བྷ་ག་དང་། བྱང་ཆུབ་སེམས་ཀྱི་དཀྱིལ་འཁོར་དུ་གསང་བའི་དབང་བསྐུར་བ་ཐོབ། ངག་གི་དྲི་མ་དག ས་བརྒྱད་པ་ཐོབ། དམ་ཚིག་ཏུ་ཤ་ལྔ་དང་བདུད་རྩི་ལྔ་བསྟེན་པ། བརྡ་མཐེབ་སྲིན་ཨེ་ལ་རིག་བྱེད་གཅིག ལམ་ཙཎྜ་ལཱི་སྔགས་ཀྱི་རྣལ་འབྱོར་བསྒོམ་པ་ལ་དབང་། དཔེ་ཞིང་ས་ཤིན་ཏུ་གཤིན་པ་ལ་ས་བོན་བཏབ་པ་དང་འདྲ། ཞེས་རྟོགས་པ་བསྐྱེད་དེ་གསང་བའི་དབང་ངོ་།།  །།གསུམ་པ་ཤེས་རབ་ཡེ་ཤེས་ཀྱི་དབང་ནི། ཡང་སློབ་མས་ཕྱག་དང་མཎྜལ་ཕུལ་ནས། སྔར་ལྟར་གསོལ་བ་བཏབ་ལ། དཔོན་སློབ་གཉིས་ཀ་འོད་དཔག་མེད་དུ་བསྒོམས་ལ་གདོང་བཅིངས་ནས། རང་གི་སེམས་ལ་མངོན་པར་འཚམས་པ་ཇི་སྐད་བཤད་པའི་མཚན་ཉིད་ཅན་ལོ་བཅུ་དྲུག་ལོན་པའི་མིའི་བུ་མོ་མངོན་པར་བསམས་ལ། དེ་ཤེས་རབ་ཀྱི་ཕ་རོལ་ཏུ་ཕྱིན་པའི་ངོ་བོར་མོས་ཏེ། དེའི་ལག་པ་གཡས་པ་ཐབས་ཀྱི་གཡོན་པར་གཏད་དེ། ལྷ་མོ་མཐར་བྱེད་དགའ་སྟེར་མ། །
སྣ་ཚོགས་གཟུགས་ཅན་བརྩེར་ལྡན་མ། །
ཟུང་ཤིག་ཟུང་ཤིག་སེམས་དཔའ་ཆེ། །
བཟུང་བར་བྱས་ནས་མཆོད་པར་གྱིས། །
ཞེས་བརྗོད་ལ་གཏད་པ་དང་། ཕྱག་རྒྱ་དེས། བཤང་གཅི་དག་ནི་ཟ་བ་དང་། །
ཁྲག་དང་ཁུ་བ་དེ་བཞིན་ཏེ། །
ཤ་ཆེན་བསྟེན་པར་བུ་སྤྲོའམ། །
བུད་མེད་རྣམས་ལ་རྟག་གུས་དང་། །
བྷ་གའི་པདྨར་འོ་བྱེད་པར། །
བུ་ཁྱོད་ཅི་དགར་སྤྲོ་གྱུར་ཏམ། །
ཞེས་དྲི་བར་བྱའོ། །
སློབ་མས་ཀྱང་དེ་ལྟར་ནུས་པར་དངོས་སུ་ལན་བྱ་སྟེ། བུ་ཁྱོད་ཅེས་པའི་གནས་སུ་བདག་ནི་ཞེས་དང་། ཏམ་ཞེས་བྱ་བའི་གནས་སུ་ཏོ་ཞེས་བྱའོ། །
དེ་ནས་སློབ་མ་འོད་དཔག་མེད་དང་། ཕྱག་རྒྱ་གོས་དཀར་མོར་བསྐྱེད། མཁའ་གསང་བྱིན་གྱིས་བརླབ། གཉིས་ཀའི་སྤྱི་བོར་ནི་ཨོཾ་དཀར་པོ། མགྲིན་པར་ནི་ཨཱཿདམར་པོ། སྙིང་གར་ནི་ཧཱུྃ་ནག་པོ། ལྟེ་བར་ནི་སྭཱ་སེར་པོ། བརླ་གཉིས་ལ་ནི་ཧཱ་ལྗང་གུ་སྟེ་དེ་དག་ནི་དེ་བཞིན་གཤེགས་པ་ལྔ་དང་ཡུམ་ལྔའི་བདག་ཉིད་དུ་བྱིན་གྱིས་བརླབ་པར་བྱེད། ཐབས་འདི་ལ་བརྟེན་ནས་ལྷན་ཅིག་སྐྱེས་པའི་ཡེ་ཤེས་མངོན་དུ་བྱའོ་སྙམ་པའི་འདུ་ཤེས་གསུམ་དྲན་པར་བྱས་ལ་ཕྱག་རྒྱ་དེ་ཉིད་གཅེས་བུར་ཕྱུང་ནས་པདྨ་བལྟར་གཞུག་ཅིང་། ཨེ་མ་ང་ཡི་པདྨ་འདི། །
བདེ་བ་ཐམས་ཅད་ཀྱི་ནི་གནས། །
གལ་ཏེ་ཆོ་ག་བཞིན་བསྟེན་ན། །
སངས་རྒྱས་བསྙེན་པ་ལ་སོགས་པ། །
བྱ་བ་པདྨར་ཇི་བཞིན་བྱེད། །
བདེ་ཆེན་རྒྱལ་པོ་རང་ཉིད་ནི། །
འདི་ཉིད་དུ་ནི་རྟག་ཏུ་བཞུགས། །
བླུན་པོ་གང་ཞིག་འདི་སྤོང་བ། །
དེ་ལ་མཆོག་གི་དངོས་གྲུབ་མེད། །
ཅེས་བརྗོད་ཅིང་། རང་དང་ལྷན་ཅིག་ཏུ་གནས་པས་ཐོག་མར་ཕྱག་རྒྱའི་གཟུགས་ལ་བལྟ་ཞིང་སྒྲ་ལ་ཉན་པ་ལ་སོགས་པའི་ཆོས་དྲུག་ཉམས་སུ་མྱོང་བས་དེའི་བདེ་བ་དང་མི་རྟོག་པར་འགྱུར་བ་དགའ་བའི་ཡེ་ཤེས། རྡོ་རྗེ་དང་པདྨ་མཉམ་པར་སྦྱོར་བ་མཆོག་ཏུ་དགའ་བའི་ཡེ་ཤེས། ཕན་ཚུན་དྲུད་པ་ལ་སོགས་པ་དགའ་བྲལ་གྱི་དགའ་བའི་ཡེ་ཤེས། དལ་བར་རྒྱུ་བའི་རླུང་གིས་གཉིས་ཀའི་རྩ་གནས་རྣམས་ནས་ཐིག་ལེ་དཀར་དམར་ཕབ་པ་དེ་ཉིད་རླུང་གིས་འདྲེས་པའི་སྟོབས་ཀྱིས་བཟུང་བས་བདེ་བ་མི་རྟོག་པས་བརྒྱན་པར་གྱུར་པ་ནི་ལྷན་ཅིག་སྐྱེས་པའི་ཡེ་ཤེས་ཡིན་ལ། དེ་ཉིད་དཀྱིལ་འཁོར་དང་། ལྷ་དང་། ཕྱག་རྒྱ་དང་། དེ་ཁོ་ནའི་དབང་དང་། སྦྱིན་སྲེག་ལ་སོགས་པ་ཡིན་ཏེ། ཇི་སྐད་དུ། ཕ་རོལ་ཕྱིན་བཅུ་རྫོགས་པ་དང་། །

སྟོབས་རྣམས་དང་ནི་དབང་རྣམས་དང་། །
ས་བཅུ་པོ་ནི་ལ་གནས་པ། །
རྡོ་རྗེའི་མཚན་མར་དེར་འགྱུར་རོ། །
ཞེས་གསུངས་པའི་ཕྱིར་རོ། །
དེ་ལྟར་བདེ་བ་དང་མི་རྟོག་པའི་ངང་ལ་མཉམ་པར་འཇོག་ཏུ་བཅུག་ལ། གདོང་གཡོགས་བཀྲོལ་ནས། མཐར་རྟེན་དུ་དབུགས་དབྱུང་བ་སྦྱིན་ཏེ། འདི་ལ་འབྲས་བུའི་དབུགས་དབྱུང་དང་། ལམ་གྱི་དབུགས་དབྱུང་གཉིས་ལས། འབྲས་བུའི་དབུགས་དབྱུང་ནི། མཆོག་ཏུ་གསང་བ་དམ་པ་ཡི། །
དཀྱིལ་འཁོར་མཐོང་དང་རབ་ཞུགས་པས། །
སྡིག་པ་ཀུན་ལས་ངེས་གྲོལ་བར། །
ཁྱེད་རྣམས་དེང་ནས་ལེགས་པར་གནས། །
བདེ་ཆེན་ཐེག་པ་འདི་ལ་ནི། སླར་ཡང་འཆི་བར་འགྱུར་མ་ཡིན། །
མི་ཚུགས་པ་དང་མི་འཆི་བས། །
ཅིས་ཀྱང་མི་འཇིག་རོལ་བར་གྱིས། །
སྲིད་པ་ཤིན་ཏུ་དག་པའི་ཕྱིར། །
སྲིད་པའི་སྡུག་བསྔལ་ལས་ཁྱོད་འདས། །
སྲིད་པ་ཤིན་ཏུ་གྲུབ་པའི་ཕྱིར། །
སྟོན་པ་མཆོག་ཏུ་གྱུར་པ་ཡིན། །
ཞེས་བརྗོད་དོ། །
ལམ་གྱི་དབུགས་དབྱུང་ནི། དམ་ཚིག་སྡོམ་པ་གྲུབ་པ་འདི། །
ཁྱོད་ཀྱིས་རྟག་ཏུ་སྲུང་བར་བྱ། །
སངས་རྒྱས་ཀུན་གྱིས་མཐུན་པར་གསུངས། །
མཆོག་ཏུ་རྟག་པའི་བཀའ་ཡིན་ནོ། །
ཞེས་དང་། སློབ་དཔོན་སྨད་པར་མི་བྱ་ཞིང་། །
བདེ་གཤེགས་བཀའ་ལས་འདའ་མི་བྱ། །
སྤུན་ལ་སྨད་པར་མི་བྱ་ཞིང་། །
སེམས་ཅན་རྣམས་ལ་གདུག་བྱམས་དང་། །
བྱང་ཆུབ་སེམས་ནི་སྤང་མི་བྱ། །
བདག་གཞན་ཆོས་ལ་སྨད་མི་བྱ། །
སྐལ་མེད་དེ་ཉིད་གཏམ་མི་བྱ། །
བདག་གི་ལུས་ལ་ངེས་མི་སྨད། །
ཆོས་ལ་ཡིད་གཉིས་སྤང་བྱ་ཞིང་། །
གདུག་ལ་བྱམས་པ་ཉིད་མི་བྱ། །
ཆོས་ཉིད་ཚད་ནི་གཟུང་མི་བྱ། །
སྐལ་ལྡན་སེམས་ཅན་སྤང་མི་བྱ། །
དམ་ཚིག་རྟག་ཏུ་བསྐྱང་བར་བྱ། །
བུད་མེད་ཉིད་ལ་སྨད་མི་བྱ། །
ཇི་སྲིད་བྱང་ཆུབ་སྙིང་པོའི་བར། །
དཀོན་མཆོག་གསུམ་ནི་སྤང་མི་བྱ། །
རྟག་ཏུ་དམ་ཚིག་བསྲུང་བར་བྱ། །
རྡོ་རྗེ་དྲིལ་བུའང་གཟུང་བར་བྱ། །
གཙུག་ཏོར་རྟག་ཏུ་གཟུང་བར་བྱ། །
རྟག་ཏུ་སྦྱིན་སྲེག་དགང་བར་བྱ། །
རྟག་ཏུ་དཀྱིལ་འཁོར་བཞེངས་པར་བྱ། །
རྟག་ཏུ་བདེ་གཤེགས་རབ་གནས་བྱ། །
འབྱུང་པོ་ཆེ་ལ་གཏོར་མ་སྦྱིན། །
ཞེས་དང་། བླ་མའི་རྒན་རབས་ཕྱག་འཚལ་ལོ། །
རྟག་པར་རྒྱུན་དུ་སྔགས་བཟླ་ཞིང་། །
བསམ་གཏན་ཉིད་ཀྱང་རྣམ་པར་སྤྱད། །
རྟག་ཏུ་སློབ་མ་བསྡུ་བྱ་ཞིང་། །
རྟག་པ་རུ་ནི་བཤད་པར་གྱིས། །
རྟག་ཏུ་སེམས་ཅན་བསྐྱང་བར་བྱ། །
རྟག་ཏུ་སངས་རྒྱས་ཆེར་མཉེས་བྱ། །
ཛམྦྷ་ལ་ལ་ཆུ་སྦྱིན་ཅིང་། །
ལས་རྣམས་ཐམས་ཅད་ཡང་དག་སྤྱད། །
བྱེ་མའི་ལས་ལ་མཆོད་རྟེན་ཡང་། །
མཁས་པས་ཆོ་ག་བཞིན་དུ་བྱ། །
ཞེས་བརྗོད་དེ། དེ་དག་གི་དོན་ཀྱང་བཤད་པར་བྱའོ། །
དེ་ལྟར་ན་ཀུན་རྫོབ་བྱང་ཆུབ་སེམས་ཀྱི་དཀྱིལ་འཁོར་དུ་ཤེས་རབ་ཡེ་ཤེས་ཀྱི་དབང་ཐོབ། ཡིད་ཀྱི་དྲི་མ་དག ལམ་དབང་ཆོས་ཀྱི་རྣལ་འབྱོར་བསྒོམ་པ་དང་། དམ་ཚིག་ཏུ་བཟའ་བསྲུང་དང་། ཕྱག་རྒྱ་ལ་མི་སྨོད་ཅིང་མི་འབྲལ་བའི་དམ་ཚིག་བསྲུང་བ་ལ་དབང་། ས་བཅུ་གཉིས་པ་ཐོབ། བརྡ་བྱང་ཆུབ་མཆོག་གི་ཕྱག་རྒྱ། འབྲས་བུ་ཆོས་ཀྱི་སྐུ་རང་བཞིན་ལྷུན་གྲུབ་ཀྱི་རྟེན་འབྲེལ་མངོན་དུ་བྱས། ཞེས་རྟོགས་པ་བསྐྱེད་དེ་དབང་གསུམ་པའོ།།  །།བཞི་པ་དབང་བཞི་པ་ནི། སློབ་མས་ལུས་བཏུད་དེ་ཕྱག་འཚལ་ལ་མཎྜལ་ཕུལ་ཏེ། བྱང་ཆུབ་རྡོ་རྗེས་ཞེས་བྱ་བ་ལ་སོགས་པས་གསོལ་བ་གདབ་པར་བྱའོ། །
དེ་ནས་དོན་དམ་བྱང་ཆུབ་སེམས་ཀྱི་དཀྱིལ་འཁོར་མ་མཐོང་བའི་བརྡར་གདོང་གཡོགས་ལ། ཤེས་རབ་ཡེ་ཤེས་ཀྱིས་སེམས་ཀྱི་དྲི་མ་དག་པས་ཆོས་ཀྱི་སྐུ་མངོན་དུ་གྱུར་པའི་བརྡར་སློབ་དཔོན་དང་སློབ་མ་གཉིས་ཀས་རྡོ་རྗེ་འཆང་ཆེན་པོའི་རྣལ་འབྱོར་བྱའོ། །

དེ་ནས་སློབ་དཔོན་གྱིས་འདི་སྐད་ཅེས་བརྗོད་པར་བྱ་སྟེ། ཡེ་ཤེས་འདི་ནི་ཆེས་ཕྲ་ཞིང་། །
རྡོ་རྗེ་སྙིང་པོ་མཁའ་དང་མཚུངས། །
རྡུལ་བྲལ་མཐར་སྟེར་ཞི་བ་ཉིད། །
ཁྱོད་རང་ཡང་ནི་དེ་ཡི་ཕ། །
ཞེས་བྱ་སྟེ། ཀྱཻ་ཁྱོད་ཀྱི་ཐབས་དང་ཤེས་རབ་རྡོ་རྗེ་དང་དྲིལ་བུའི་རང་བཞིན་ལས་ལྷན་ཅིག་སྐྱེས་པའི་ཡེ་ཤེས་མྱོང་བ་དེ་ཇི་ལྟ་བུ་ཡིན། དེ་ནི་ཡོད་པ་དང་། མེད་པ་དང་། གཉིས་ཀ་དང་། གཉིས་ཀ་མ་ཡིན་པའི་མཐའ་ཐམས་ཅད་ལས་གྲོལ་ལ་བརྗོད་པར་མི་ནུས་པས་སྣང་བ་དང་སྟོང་པ་གཉིས་སུ་མེད་པ། བདེ་བ་དང་སྟོང་པ་གཉིས་སུ་མེད་པ། གསལ་བ་དང་སྟོང་པ་གཉིས་སུ་མེད་པ། འཁོར་བ་དང་མྱ་ངན་ལས་འདས་པ་ཐམས་ཅད་ཀྱི་བདག་ཉིད་དེ། དེ་ནི་ཟབ་ཅིང་རྟོགས་པར་དཀའ་བས་ན་ཕྲ་བའོ། །
མི་ཕྱེད་པས་ན་རྡོ་རྗེའོ། །
ཐམས་ཅད་འབྱུང་བས་ན་སྙིང་པོའོ། །
གང་དུའང་མ་གྲུབ་པས་ན་ནམ་མཁའོ། །
མི་རྟོག་པས་ན་རྡུལ་བྲལ་ལོ། །
དེ་མྱ་ངན་ལས་འདས་པས་ན་མཐར་སྟེར་རོ། །
རྟོག་པ་ཞི་བས་ན་ཞི་བའོ། །
དེ་ལྟ་བུ་དེ་ངས་ཁྱོད་ལ་བརྗོད་པས་ཁྱོད་ཀྱིས་ཇི་ལྟར་རྟོགས་ཀྱིས་ཁྱོད་རང་གིས་རང་ཉིད་ལ་བསྐྱེད་པར་བྱའོ། །
དེ་ལྟ་བུའི་དོན་དེ་མངོན་དུ་གྱུར་ན་ཆོས་ཀྱི་སྐུ་ནི་དེ་ཉིད་ཡིན་གྱི་ལམ་གཞན་དང་གཞན་དུ་བཙལ་བས་ཅི་ཞིག་བྱ། སངས་རྒྱས་གཞན་ནས་འབྱུང་བ་མ་ཡིན་ནོ་ཞེས་བསྐྱེད་ལ། དེ་ཁོ་ན་ཉིད་ལ་བློ་གཞག་པར་བྱའོ། །
དེ་ནས་གདོང་ཕྱེ་ལ་འདི་སྐད་དོ། །
ཞེས་གཟེངས་བསྟོད་པར་བྱ་སྟེ། དེ་བས་ན་ཁྱོད་ཀྱིས་དེ་ཁོ་ན་ཉིད་རྟོགས་པར་གྱུར་གྱིས་སྲིད་ཞི་མཉམ་པའི་ལམ་གྱི་དམ་པ་རྟོགས་ན་དེ་ལྟ་བུ་མངོན་པར་མ་རྟོགས་པ་རྣམས་ལ་སྙིང་རྗེ་ཆེན་པོ་བསྐྱེད་ལ། རང་ཉིད་འདམ་ལས་ཐོན་པ་དེས་གཞན་འདམ་ལས་འདོན་པ་ལ་སྤྲོ་བར་གྱིས་ཤིག དེ་ལྟར་ན་དོན་དམ་བྱང་ཆུབ་སེམས་ཀྱི་དཀྱིལ་འཁོར་དུ་དབང་བཞི་པ་ཚིག་ཙམ་གྱི་སྒོ་ནས་ཐོབ། སྒོ་གསུམ་གྱི་དྲི་མ་དག ལམ་མཐར་ཐུག་གི་རྣལ་འབྱོར་བསྒོམ་པ་ལ་དབང་། དམ་ཚིག་ཏུ་དགོངས་ཏེ་གསུངས་པ་བཞི་བསྲུང་བ་ལ་དབང་། ས་བཅུ་གསུམ་པ་མངོན་དུ་བྱས། བརྡ་མཛུབ་མོས་ནམ་མཁའ་མཚོན་པ། འབྲས་བུ་ངོ་བོ་ཉིད་ཀྱི་སྐུའི་རྟེན་འབྲེལ་རང་བཞིན་ལྷུན་གྲུབ་མངོན་དུ་བྱས་སོ། །
ཞེས་བརྡ་སྤྲོད་དེ་དབང་བཞི་པའོ། །
ལྔ་པ་མཇུག་གི་བྱ་བ་ལ་གཉིས་ཏེ། སློབ་མའི་བྱ་བ་དང་། སློབ་དཔོན་གྱི་བྱ་བའོ། །
དང་པོ་ནི། གཙོ་བོས་ཇི་ལྟར་བཀའ་སྩལ་པ། །
དེ་དག་ཐམས་ཅད་བདག་གིས་བགྱི། །
ཞེས་ལན་གསུམ་གྱིས་དམ་ཚིག་དང་སྡོམ་པ་བསྲུང་བར་ཁས་བླངས་ནས་ཡོན་དང་མཎྜལ་ཕུལ་ལ། དེང་ནས་བརྩམས་ཏེ་བདག་བྲན་དུ། །
ཞེས་སོགས་ཀྱིས་ལུས་ལོངས་སྤྱོད་ཐམས་ཅད་བློས་ཕུལ་ལོ། །
གཉིས་པ་ནི། སློབ་དཔོན་གྱིས་མདུན་བསྐྱེད་ཀྱི་དཀྱིལ་འཁོར་ལ་མཆོད་བསྟོད་སྟ་གོན་གྱི་སྐབས་བཞིན་བྱས་ནས་འདོད་པའི་དོན་ལ་གསོལ་བ་གདབ། ཡི་གེ་བརྒྱ་པ་ལན་གསུམ་གྱིས་ལྷག་ཆད་ཁ་བསྐང་། མ་འབྱོར་པ་དང་ཉམས་པ་དང་། །
ཞེས་སོགས་ཀྱིས་ནོངས་པ་བཟོད་པར་གསོལ་ནས་རས་བྲིས་ལ་བརྟན་བཞུགས་བྱ། རྟེན་ལ་མ་བསྟིམས་པའི་གཏོར་མགྲོན་གྱི་ཡེ་ཤེས་པ་གཤེགས། དམ་ཚིག་པ་བདག་ལ་བསྡུས་ནས་སྐྱེ་མཆེད་དང་སྐུ་གསུང་ཐུགས་བྱིན་གྱིས་བརླབས་ཏེ་རྒྱུད་བཤད་པ་ལ་སོགས་པའི་ཕྲིན་ལས་ལ་འཇུག་པར་བྱའོ། །
ཌོམྦིའི་ཞལ་ནས་རིམ་རྙེད་རྒྱུད་དོན་ཀུནྡའི་ཚལ། །
སྦྱང་དཀའ་ཟླ་བའི་འོད་ཀྱིས་ཕྱེ་བའི་བདུད་རྩིའི་བཅུད། །
དཔལ་ལྡན་རྩེ་མོའི་གསུང་གི་བུམ་པ་ལས་འོངས་པ། །

