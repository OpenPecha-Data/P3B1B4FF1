༼ད༽༄༅། །
མཱརྒབྷདྲཀཱཤསྱབྷབནཱམཤྲཱིགུཧྱསམཱཛསཱདྷསམནྟབྷདྲསྱསཱུརྻབྷབཱརྠབྲྀཏྟཱསྟི།། 
༄༅། །
དཔལ་གསང་བ་འདུས་པའི་སྒྲུབ་ཐབས་ཀུན་ཏུ་བཟང་པོའི་ཉི་འོད་ཀྱི་དོན་འགྲེལ་ལམ་བཟང་གསལ་བའི་སྣང་བ་ཞེས་བྱ་བ་བཞུགས་སོ།། བཅོམ་ལྡན་འདས་འཇམ་པའི་རྡོ་རྗེ་གཙོ་བོར་གྱུར་པའི་དཔལ་གསང་བ་འདུས་པ་ལྷ་བཅུ་དགུའི་དཀྱིལ་འཁོར་གྱི་སྒྲུབ་པའི་ཐབས་ཀུན་ཏུ་བཟང་པོའི་ཉི་འོད་ཀྱི་དོན་འགྲེལ་ལམ་བཟང་གསལ་བ་སྣང་བ་ཞེས་བྱ་བ། བླ་མ་དང་མགོན་པོ་འཇམ་པའི་དབྱངས་ལ་ཕྱག་འཚལ་ལོ། །
ལམ་མཆོག་ཀུནྡའི་ཚལ་རབ་རྒྱས་མཛད་པ། །
ཐར་འདོད་བྲམ་ཟེ་དགའ་བའི་འོད་དཀར་གྱི། །
ཕྲེང་བ་བཟང་པོ་ལྷ་བརྒྱའི་གཙུག་ནོར་དང་། །
མཉམ་དུ་འགྲོགས་པ་འཇམ་དབྱངས་བླ་མ་རྒྱལ། །
སངས་རྒྱས་ཀུན་གྱི་གསང་ཆེན་འདུས་པའི་རྒྱུད། །
ཡེ་ཤེས་དྲི་མེད་སྤྱན་གྱིས་ལེགས་གཟིགས་པ། །
དེ་ཡི་ཞབས་བསྟེན་མྱང་འདས་མཆོག་ཐོབ་བཞི། །
ཆེར་འོས་བཅོ་བརྒྱད་ཚོགས་བཅས་ལ་ཕྱག་འཚལ། །
གང་གིས་ལེགས་པར་བཀྲལ་བའི་འདུས་པའི་ལམ། །
རིམ་པ་དང་པོ་ཐ་མལ་རྟོག་བཅོམ་ནས། །
ཟབ་གསལ་གཉིས་མེད་ལྷ་སྣང་སྒྲུབ་པའི་ཐབས། །
ཚུལ་བཞིན་བཤད་ལ་སྐལ་བཟང་དགའ་བས་ཉོན། །
སངས་རྒྱས་ཐམས་ཅད་ཀྱི་གསང་ཆེན་གཅིག་ཏུ་འདུས་པ་གོང་ན་མེད་པའི་རྒྱུད་ཆེན་པོ་རྩ་རྒྱུད་ལེའུ་བཅུ་བདུན་པ་རྒྱུད་ཕྱི་མ་དང་བཅས་པ་འདི་ལ་ཐོག་མར་སངས་རྒྱས་གཉིས་པ་ཀླུ་སྒྲུབ་ཞབས་ཀྱིས་བསྐྱེད་པའི་རིམ་པ་ཏིང་ངེ་འཛིན་གསུམ་དང་། རྫོགས་པའི་རིམ་པ་རིམ་པ་ལྔས་འཆིང་བའི་སྲོལ་ཆེན་པོ་ཕྱེས་ཏེ། སློབ་ཚོགས་དང་བཅས་པས་གཞུང་ཕྲན་གྱི་སྒོ་ནས་འཛམ་བུའི་གླིང་དུ་དར་ཞིང་རྒྱས་པར་མཛད་དོ། །
དེའི་རྗེས་སུ་དཀྱིལ་འཁོར་ཆེན་པོའི་སློབ་དཔོན་སངས་རྒྱས་ཡེ་ཤེས་ཞབས་ཀྱིས་མགོན་པོ་འཇམ་པའི་དབྱངས་ཀྱི་དཀྱིལ་འཁོར་ལས་དབང་བསྐུར་བ་མནོས་ཏེ། ཞལ་གྱི་ལུང་ཐོབ་ནས་ལམ་ཡོངས་སུ་རྫོགས་པའི་ལམ་སྲོལ་ཕྱེས་པའི་ནང་ནས་བསྐྱེད་པའི་རིམ་པ་ནི་གང་བཤད་པར་བྱ་བའི་ཆོས་སོ། །
འདི་ལ་གསུམ་སྟེ། བླ་མ་ཆེན་པོ་ཇི་ལྟར་བྱོན་པའི་ལོ་རྒྱུས་སྨོས་པ། དེས་བཀྲལ་བའི་ལམ་སྤྱིའི་རྣམ་གཞག་མདོར་བསྡུས་པ། དེ་ལས་བསྐྱེད་པའི་རིམ་པ་བྱེ་བྲག་ཏུ་བཤད་པའོ། །
དང་པོ་ནི། བླ་མ་འདི་རྒྱ་གར་ཤར་ལྷོའི་ཡུལ། སིནྡྷུ་ར་ཞེས་བྱ་བར། རྒྱལ་པོ་གྷ་པ་རོ་པྲ་བྷ་བ་ཞེས་བྱ་བའི་སྲས་སུ་འཁྲུངས་སོ། །
དེ་བྱིས་པ་ཉིད་ནས་གཟུགས་དང་། ཤེས་རབ་དང་། ཀུན་དུ་སྤྱོད་པ་རྣམ་པར་དག་པར་གྱུར་ནས། སྒྲ་དང་། སྡེབ་སྦྱོར་དང་། ལུགས་ཀྱི་བསྟན་བཅོས་ལ་སོགས་པ་ལ་རབ་ཏུ་མཁས་པར་སྦྱངས་སོ། །
ཆེར་སྐྱེས་པ་དང་། རྒྱལ་སྲིད་མཆིལ་མའི་ཐལ་བ་བཞིན་དོར་ནས། ནཱ་ལེནྟྲའི་ཕྱོགས་གཅིག་དུ་གྲོང་ཁྱེར་རྡོ་འཇོག་ཅེས་བྱ་བར། རྒྱལ་པོ་ཤྲཱི་དྷརྨཱ་པཱ་ལས་བརྩིགས་པ། ཏྲྀཀ་ཅེས་བྱ་བའི་གཙུག་ལག་ཁང་དུ། མཁན་པོ་རྣམ་པར་སྣང་མཛད་བཟང་པོའི་སློབ་མ། ཐུགས་རྗེ་དང་། བྱང་ཆུབ་ཀྱི་སེམས་ལ་གོམས་པ། བདེ་བར་གཤེགས་པའི་གསུང་རབ་དུ་མའི་མཛོད་འཛིན་ཅིང་། ཤེས་རབ་ཀྱི་ཕ་རོལ་ཏུ་ཕྱིན་པའི་དོན་གསལ་བར་འཆད་པ་སློབ་དཔོན་སེང་གེ་བཟང་པོའི་དྲུང་དུ་ཕ་རོལ་ཏུ་ཕྱིན་པའི་གཞུང་ལུགས་སྦྱངས་ནས། ཤྲཱི་ནཱ་ལེནྟྲར། རིགས་ལྡན་ཡོན་ཏན་བཤེས་གཉེན་གྱིས་གསོལ་བ་བཏབ་པའི་ངོར། རྩོམ་པ་དང་། བཤད་པ་སོགས་བྱས་ནས། དེར་གནས་པ་རྣམས་བྲོད་པ་བསྐྱེད་དོ། །
དེ་ནས་བྱང་ཕྱོགས་ཨུ་རྒྱན་གྱི་ཡུལ་དུ་བྱོན་ཏེ། ཡུལ་དེའི་ཕྱོགས་གཅིག་ན་སློབ་དཔོན་ནོར་བུའི་གླིང་དུ་སྐྱེས་པས་ནོར་བུ་གླིང་པ་ཞེས་ཀྱང་བྱ། གཟུགས་སྣ་ཚོགས་སུ་སྟོན་པས་སྣ་ཚོགས་གཟུགས་ཞེས་ཀྱང་བྱ། འཇོལ་སྒེག་རྡོ་རྗེ་ཞེས་ཀྱང་བྱ་བ་དེའི་དྲུང་དུ། བྱ་བ་དང་། རྣལ་འབྱོར་གྱི་རྒྱུད་མང་དུ་གསན། དེ་ནས་ཡུལ་དེའི་ཕྱོགས་གཅིག་ན་གུ་ནི་རུ་ཞེས་བྱ་བར་གྲགས་པའི་བླ་མ་དེའི་དྲུང་དུ་བསྙེན་ཏེ་ལུང་མང་དུ་གསན་ནོ། །

ཡང་ཡུལ་དེའི་ཕྱོགས་གཅིག་ན་ལཀྵ་མེ་སེ་ན་ཆེན་མོའི་དྲུང་དུ་ཟླ་བ་བརྒྱད་ཀྱི་བར་དུ་བཞུགས་ནས་རྣལ་འབྱོར་བླ་ན་མེད་པའི་རྒྱུད་གསན་ཏེ། དེར་འཕགས་པ་གནོད་གནས་ཀྱི་གྲུབ་པ་ཐོབ་བོ། །
དེ་ནས་ཛ་ལེན་དྷ་རར། བ་མོ་པ་ཏཱ་སྟེ། སློབ་དཔོན་བྱིས་པ་ཆུང་ངུའི་ཞབས་ཞེས་བྱ་བ་ཤེས་རབ་ཀྱི་རྒྱུད་ལ་བསམ་པ་ཆུ་ཀླུང་ལྟ་བུར་གྱུར་པའི་དྲུང་དུ་ཤེས་རབ་ཀྱི་རྒྱུད་མང་དུ་གསན་ནོ། །
དེ་ནས་ལྷོ་ཕྱོགས་ནམ་མཁའི་ཤིང་ལྡན་ཀོང་ཀ་ནར་བ་ལིཾ་པཱ་ཏ་སྟེ། སློབ་དཔོན་སྲུང་བའི་ཞབས་ཞེས་བྱ་བ། ཐབས་ཀྱི་རྒྱུད་ལ་བསམ་པ་ཆུ་ཀླུང་ལྟ་བུར་གྱུར་པའི་དྲུང་དུ་ལོ་དགུ་བཞུགས་ཏེ། འདུས་པའི་རྒྱུད་ཆེན་འགྲེལ་བཅས་བཅོ་བརྒྱད་བར་དུ་ཉན་ཞེས་གསུངས་ཏེ། བླ་མའི་དགོངས་པ་འདུས་པའི་རྒྱུད་ཆེན་ནི་རྣལ་འབྱོར་རྣམས་སོ། །
འགྲེལ་བཅས་ནི་རྣལ་འབྱོར་ལེགས་པར་བསླབས་པ་སྨེ་ཤ་ཅན་གྱི་བུ་མོ། བི་ལ་མུ་ཏྲ་སྟེ་དེ་དང་བཅས་པས་ཟླ་བ་བཅོ་བརྒྱད་ཀྱི་བར་དུ་ཉན་པར་གསུངས་སོ། །
དེའི་ཚེ་བླ་མའི་ཞལ་ནས་བདག་གིས་དོན་འདི་མ་རྟོགས་ཞེས་གསུངས། དེ་ལ་ཐུགས་ཅུང་ཟད་ཆད། འདི་མ་རྟོགས་ན་གཞན་དོན་མེད་སྙམ་ནས་ཕྱག་རྒྱ་འདུས་པའི་གླེགས་བམ་དུ་བྱས་ནས་མགུལ་པར་བཏགས་ཏེ། རྡོ་རྗེ་གདན་གྱི་བྱང་ཕྱོགས་ཀུ་བ་ཙ་ཞེས་བྱ་བ་སྟག་དང་། དྲེད་ལ་སོགས་པ་མང་པོ་གནས་པའི་ཚལ་དུ་བྱོན་ཏེ། ཟླ་བ་དྲུག་བསྒོམས་པས་དེ་ཁོ་ན་ཉིད་རྟོགས་སོ། །
དེ་ནས་སྟོན་ཟླ་རྭ་བའི་ཚེས་བརྒྱད་ཀྱི་ཐོ་རངས་སྐར་མ་རྒྱལ་ལ་བབ་པའི་ཚེ་འཇམ་པའི་དབྱངས་འཇོལ་སྒེག་རོལ་པ་དང་བཅས་པ་གཙོ་བོར་གྱུར་པའི་དཀྱིལ་འཁོར་དང་། སྤྲུལ་པའི་དགེ་སློང་བླ་མ་གཉིས་དང་བཅས་པ་སློབ་དཔོན་གྱི་ཁང་པ་ཆུང་ངུ་ཞིག་ཏུ་སྣང་བར་གྱུར་ཏོ། །
དེའི་ཚེ་སློབ་དཔོན་གྱིས་གསོལ་བ་བཏབ་པས། འཇམ་པའི་དབྱངས་ཀྱི་ཞལ་ནས་རིམ་པ་གཉིས་པའི་དེ་ཁོ་ན་ཉིད་ཅེས་བྱ་བ་འཇམ་དཔལ་གྱི་ཞལ་ནས་ལུང་གསུངས་ཞེས་པ་འདི་ཙམ་ཞིག་ཞལ་ལུང་ལས་འབྱུང་ལ། གཏམ་རྒྱུད་གཞན་ལས་ནི་བླ་མ་བ་ལིཾ་ཏ་པའི་ཞལ་ནས་ཁྱོད་ཀྱི་ཐེ་ཚོམ་གྱི་མདུད་པ་དེ་དག་རྒྱ་ནག་རི་བོ་རྩེ་ལྔར་འཇམ་པའི་རྡོ་རྗེ་བཞུགས་པའི་དྲུང་དུ་ཞུས་ཤིག དེས་གྲོལ་བར་འགྱུར་རོ་ཞེས་ལུང་བསྟན་ནས་བྱོན་པའི་ལམ་ཁར་རྡོ་རྗེ་གདན་གྱི་བྱང་ཕྱོགས་སུ་ཁང་བུ་གཅིག་གི་དྲུང་ན། བུད་མེད་གཅིག་དང་། ཁྱི་མོ་ཞིག་གནས་པ་དང་། དེ་དང་ཉེ་བ་ན་བཙུན་པ་ཞིག་ཆོས་གོས་ཀྱིས་ཐོད་བྱས་ནས་ཞིང་རྨོད་ཅིང་འདུག་པ་གཟིགས་པས། ཀྱེ་མ་རབ་དུ་བྱུང་བ་བུད་མེད་དང་བཅས་ཞིང་རྨོད་པ་འདི་འདྲ་བ་བྱུང་བས་བསྟན་པ་ཉམས་སོ་སྙམ་དུ་དགོངས་ནས་ཐུགས་སྐྱོ་བར་གྱུར་ཏོ། །
དེ་ལྟ་ན་ཡང་ཉི་མའི་དུས་ལ་བབ་པས་དེར་བྱོན་ནས་བསོད་སྙོམས་མཛད་པར་དགོངས་པ་དང་། བཙུན་པ་དེས་བུད་མེད་ལ་རབ་ཏུ་བྱུང་བ་འདི་ལ་གྲོ་དྲོངས་ཤིག་ཅེས་བསྒོས་པས། བུད་མེད་དེས་ཉ་རྒྱ་ཁྱེར་ནས་ཆུ་ཕྲན་གཅིག་ལ་ཉ་བཤོར་ཏེ་དེ་བཙོས་ནས་ཁྱི་མོའི་འདུན་དུ་ཤིང་ལོ་ལ་བཞག་ནས་ཆོས་སྟོན་དྲོངས་ཞེས་བསྒོས་པས། ཁྱི་མོ་སྐྱུགས་པ་དང་། དེར་སྔར་གྱི་ཉ་དང་བཅས་པ་དྲངས་པས་སློབ་དཔོན་གྱིས་ཆེད་དུ་དམིགས་པའི་ཤ་དང་། མི་གཙང་བར་དགོངས་ནས་མ་གསོལ་ལོ། །
དེ་ནས་བཙུན་པ་ན་རེ་ཀྱཻ་འཛམ་བུའི་གླིང་པ་ལ་ཕལ་པའི་ཟས་བྱིན་ཞེས་བསྒོས་པས། འབྲས་ཆན་ཞོ་དང་བཅས་པ་དྲངས་པ་དང་། སློབ་དཔོན་གྱིས་གསོལ་ནས་ཡང་གཤེགས་པར་དགོངས་པ་དང་། བཙུན་པ་དེ་ན་རེ་ད་འདི་ན་ཕར་སོང་ཡང་། དོ་ནུབ་སྡོད་ས་མི་རྙེད་ཀྱི་སང་སོང་ཅིག་ཟེར་བས་དེར་བཞུགས་སོ། །

དེར་སློབ་དཔོན་གྱིས་གསང་བ་འདུས་པ་ཞལ་ཐོན་དུ་བཏོན་པ་དང་། གང་དུ་སློབ་དཔོན་གྱིས་མ་ཤེས་པའི་སར། བུད་མེད་དེ་མི་མགུ་བ་དང་མ་རངས་པའི་རྣམ་འགྱུར་རེ་བྱས་པ་དང་། སློབ་དཔོན་གྱིས་འདིས་ཐེ་ཚོམ་ཆོད་པར་གྱུར་རོ་སྙམ་དུ་དགོངས་ཏེ། ཕྱག་འཚལ་ནས་གསོལ་བ་བཏབ་པ་དང་། བུད་མེད་དེ་ན་རེ་ངས་མི་ཤེས། ད་ཅིའི་བཙུན་པ་དེ་ཤིན་ཏུ་མཁས་པ་ཡིན་པས་དེ་ལ་ཞུས་ཤིག་ཟེར་རོ། །
དེ་གར་སོང་དྲིས་པས་ཆང་ཉོར་སོང་ཟེར། བསྒུགས་པས་ཕྱེ་མ་རེད་ཆང་གིས་བཟི་ནས་འཁྱོར་བཞིན་པ་འོངས་པ་གཟིགས་པས། མ་དད་ཀྱང་ང་རྒྱལ་བཅག་ནས་ཕྱག་འཚལ་ཏེ། བདག་ལ་གསང་བ་འདུས་པ་བཤད་པར་ཞུ་ཞེས་གསོལ་བ་བཏབ་པས་དབང་བསྐུར་ལོང་ཞིག་ཅེས་གསུངས། བདག་གིས་དབང་བསྐུར་ཐོབ་ཅེས་བརྗོད་པས། ང་ཉིད་ཀྱི་དབང་བསྐུར་དགོས་ཞེས་གསུངས་པས། སློབ་དཔོན་གྱིས་ཡོ་བྱད་བཙལ་ནས་དབང་ཞུས་སོ། །
དེར་སྟོན་ཟླ་རྭ་བའི་ཚེས་བརྒྱད་ཀྱི་མཚན་མོ་སྤྱིལ་པོ་གཞལ་མེད་ཁང་དུ་སྤྲུལ། དེའི་དབུས་སུ་འཇམ་པའི་རྡོ་རྗེ་ལྷ་བཅུ་དགུའི་དཀྱིལ་འཁོར་བཞུགས་པ་མངོན་སུམ་དུ་བསྟན་ནས་དབང་ཞུས་ཞེས་པ་སྣང་ངོ་། །
ལོ་རྒྱུས་གཞན་ལས་ནི་སྔར་གྱི་བཙུན་པ་དེ་ཡང་དཀྱིལ་འཁོར་གྱི་དྲུང་དུ་འདུག་ནས་ང་ལ་དབང་ལེན་ནམ། དཀྱིལ་འཁོར་ལ་དབང་ལེན་ཞེས་གསུངས་པ་ལ། དཀྱིལ་འཁོར་ལ་དབང་ལེན་ཞུས་པས་དཀྱིལ་འཁོར་མི་སྣང་བར་གྱུར་ནས། དེར་དཀྱིལ་འཁོར་བཙུན་པས་སྤྲུལ་པ་ཡིན་པར་དགོངས་ནས་ཕྱག་འཚལ་ཏེ། ཁྱོད་ནི་སེམས་ཅན་ཀུན་གྱི་ཡབ་སྟེ་ཡུམ་ཡང་ཡིན། ཞེས་སོགས་ཀྱིས་བསྟོད་ནས། གསོལ་བ་བཏབ་པས་དཀྱིལ་འཁོར་སྤྲུལ་པ་ལ་ཐོ་རངས་དབང་བླངས་ཟེར་བ་ཡང་མ་དག་པ་འདྲ་སྟེ་ཞལ་ལུང་ལས། མགོ་དང་ལག་གཉིས་ཡོལ་དང་ཚེས་བརྒྱད་རྒྱལ་ལ་བབ། །
སྟོན་ཟླ་འབྲིང་པོའི་ཐོ་རངས་སྐྱ་རེངས་ཤར་དུས་སུ། །
འཇམ་པའི་དབྱངས་ཀྱི་དཀྱིལ་འཁོར་སྤྲུལ་པ་ལ། །
བདག་གིས་དོན་འདི་བླང་ཕྱིར་གསོལ་བ་རབ་ཏུ་བཏབ། །
ཁྱོད་ནི་སེམས་ཅན་ཀུན་གྱི་ཡབ་སྟེ་ཡུམ་ཡང་ཡིན། །
ཞེས་གསུངས་པ་ཙམ་ལས་མི་སྣང་ཡང་། དེའི་འགྲེལ་པར་དེ་ནས་དགེ་སློང་གིས་གསང་སྔགས་ཀྱི་སྤྱོད་པའི་མཆོག་ལ་གནས་པར་ཤེས་ནས་དེ་ལས་སྤྱན་རས་ཀྱིས་བཙལ་བའི་ཕྱིར་འཇམ་དབྱངས་ཀྱི་དཀྱིལ་འཁོར་སྤྲུལ་ལོ། །
ཚེས་གང་ཞེ་ན་མགོ་དང་ལག་གཉིས་ཡོལ་ནས་ཚེས་བརྒྱད་རྒྱལ་ལ་བབ། ཞེས་སོ། །
ནམ་ཟླ་གང་ཞེ་ན་སྟོན་ཟླ་རྭ་བ་ཞེས་སོ། །
དེར་སྤྲུལ་པའི་དཀྱིལ་འཁོར་དང་བླ་མ་ལ་མོས་པ་དྲིས་པ་དང་། སྤྲུལ་པའི་དཀྱིལ་འཁོར་ལ་མོས་པར་བཀའ་གསལ་བ་དང་། དགེ་སློང་བླ་མ་དང་བཅས་པ་དེ་ཉིད་དུ་ཁང་པ་ཆུང་ངུ་གཅིག་གི་ནང་དུ་བཞུགས་སོ། །
དེ་ནས་བླ་མ་ཆེན་པོས་འཇམ་པའི་དབྱངས་ཀྱི་དཀྱིལ་འཁོར་ལ་དེ་བཞིན་ཉིད་བླང་བར་བྱ་བའི་ཕྱིར་གསོལ་བ་འདི་སྐད་དུ་བཏབ་བོ། །
ཁྱོད་ནི་ཞེས་པ་ལ་སོགས་པའོ། །
ཞེས་གསུངས་པས་སོ། །
དེས་ན་འགྲེལ་པ་འདིར་དཀྱིལ་འཁོར་སྤྲུལ་པ་ཡང་ཚེས་བརྒྱད་ཀྱི་ཐོ་རངས་སྤྲུལ་པར་གསུངས་ཤིང་མཇུག་དུ་ཞལ་གྱི་ལུང་གནང་ཟིན་ནས་སྐྱ་རེངས་ཤར་བའི་ཚེ་སྤྲུལ་པའི་དཀྱིལ་འཁོར་དགེ་སློང་བླ་མ་གཉིས་དང་བཅས་པ་མི་སྣང་བར་གསུངས་པས་སྤྲུལ་པའི་དཀྱིལ་འཁོར་སྤྲུལ་མ་ཐག་ཏུ་གསོལ་བ་བཏབ་ནས་གདམས་པ་གནང་བ་གསལ་ལོ། །
གཏམ་རྒྱུད་དེ་ལྟར་འཆད་པ་ནི་སྤྲུལ་པའི་དཀྱིལ་འཁོར་དང་། བླ་མ་ལ་མོས་པ་དྲིས་པ་དང་། སྤྲུལ་པའི་དཀྱིལ་འཁོར་ལ་མོས་པར་ཤེས་ནས་དགེ་སློང་བླ་མ་དང་བཅས་པ་དེ་ཉིད་དུ་ཁང་པ་ཆུང་ངུ་གཅིག་གི་ནང་དུ་ཞུགས་ཞེས་པས་འཁྲུལ་གཞི་བྱས་པར་སྣང་ཡང་། དེའི་དོན་སྤྲུལ་པའི་དཀྱིལ་འཁོར་ལ་མོས་པར་ཤེས་པའི་ཚེ་དགེ་སློང་བླ་མ་དང་བཅས་པ་སྤྲུལ་པའི་དཀྱིལ་འཁོར་གནས་པའི་སར་ཞུགས་ནས་དཀྱིལ་འཁོར་དང་ཐ་དད་དུ་སྣང་ལ། བླ་མ་ལ་མོས་པར་ཤེས་ན་སྤྲུལ་པའི་དཀྱིལ་འཁོར་ཉིད་དགེ་སློང་བླ་མ་དང་བཅས་པ་དེར་བྱོན་ནས་ཐ་མི་དད་དུ་སྣང་ཞེས་པའི་དོན་ཏོ། །

གཏམ་རྒྱུད་སྔ་མ་བ་ལིཾ་པཱ་ཏས་ལུང་བསྟན་ནས་རི་བོ་རྩེ་ལྔར་འགྲོ་བའི་ལམ་ཁར་དེ་ལྟར་བྱུང་བར་བཤད་པ་ཡང་ཅུང་ཟད་མ་དག་པ་འདྲ་སྟེ། ཞལ་ལུང་ལས། རྡོ་རྗེ་གདན་རྒྱབ་ཀུ་པ་ཙ་ཞེས་བྱ་བའི་ཚལ། །
སྟག་དང་དྲེད་སོགས་མང་ཞིང་ཤིན་ཏུ་འཇིགས་པའི་སར། །
ཟླ་བ་དྲུག་ཏུ་གནས་ནས་ཆོས་རྣམས་དེ་ཉིད་རྟོགས། །
སྤྲུལ་པའི་དགེ་སློང་བླ་མ་གཉིས་དང་བཅས་དང་ཕྲད། །
མགོ་དང་ལག་གཉིས་ཡོལ་དང་ཞེས་སོགས་སྔར་དྲངས་པ་གསུངས་པའི་ཕྱིར་རོ། །
འོན་ཀྱང་ཟླ་བ་དྲུག་སོང་བའི་མཐར་སྔར་བཤད་པ་ལྟར་གྱི་སྤྲུལ་པ་གསུམ་པོ་དང་ཕྲད་ནས། ཟས་དང་སྤྱོད་པ་ལ་ཅུང་ཟད་མ་དད་པས་བཙུན་པས་དཀྱིལ་འཁོར་སྤྲུལ་ཏེ། བཙུན་པ་དེ་དང་ཁྱི་མོ་དཀར་མོ་དང་། བུད་མེད་ངན་མ་བུ་ཆུང་ངུ་དང་བཅས་པ་གསུམ་པོ་ཡང་དཀྱིལ་འཁོར་གྱི་དྲུང་དུ་གནས་པ་ལ་གསོལ་བ་བཏབ་པས་དབང་བསྐུར་ནས་ལུང་ཐོབ་པར་གསལ་ཏེ། ཞལ་ལུང་ལས། སྤྲུལ་པ་གསུམ་པོ་དེ་ལྟར་དུ་གནས་པ་ཡང་གསུངས་ཤིང་། མཇུག་དུ། ཁྱོད་ཀྱང་ཟས་ཀྱི་བྱ་བ་དང་། །
ང་ལ་ཅུང་ཟད་འཁྲུལ་རྟོག་པས། །
ཞེས་སོགས་གསུངས་པས་སོ། །
གཏམ་རྒྱུད་ཁ་ཅིག་ལས། ཚིགས་བཅད་འདི་དག་བཙུན་པས་བཤད་པར་གསུངས་པ་ཡང་ངོ་བོ་གཅིག་པ་ལ་འགལ་བ་མེད་ཀྱང་རྣམ་པའི་ཆ་ནས་དེ་ལྟར་མ་ཡིན་ཏེ། ཞལ་ལུང་གི་འཕྲོ་ཉིད་དུ། ཁྱོད་ཀྱང་ཟས་ཀྱི་བྱ་བ་དང་། །
ང་ལ་ཅུང་ཟད་འཁྲུལ་རྟོག་པས། །
ཁྱེད་ཀྱིས་ཚེ་འདི་ཉིད་ལ་ནི། །
གཟུགས་བཅས་ཕུང་པོ་རང་ལུས་ནི། །
གནས་ནི་ཡང་དག་མི་འགྱུར་ཏེ། །
རྣམ་པར་ཤེས་པ་མི་བཤིག་པར། །
ཕྱག་རྒྱ་ཆེན་པོ་རབ་ཏུ་འགྲུབ། །
དེ་བས་ཁྱོད་ཀྱིས་ཡང་དག་བློས། །
སངས་རྒྱས་ཀུན་གྱི་འདུས་པའི་རྒྱུད། །
གསང་ཆེན་གསང་ལ་རབ་གསང་བ། །
གོང་ན་མེད་པའི་ལུང་ཆེན་པོ། །
འདི་ཡི་རིམ་པ་དང་པོ་ཡིས། །
སྒྲུབ་པའི་ཐབས་དང་སྦྱིན་སྲེག་དང་། །
གཏོར་མ་སྣ་ཚོགས་འཁོར་ལོ་དང་། །
བསྡུས་པ་དང་ནི་རྣམ་བཤད་དང་། །
དཀྱིལ་འཁོར་ཆོ་ག་ལ་སོགས་པ། །
མི་ཤེས་མུན་སྒྲིབ་སེམས་ཅན་གྱི། །
ཐུར་མ་ལྟ་བུར་བརྩམ་པར་གྱིས། །
ཞེས་ལུང་བསྟན་ནོ། །
དེ་ལ་སྒྲུབ་པའི་ཐབས་ནི་ཀུན་ཏུ་བཟང་པོ་གསུམ་མོ། །
སྦྱིན་སྲེག་ནི་གཉིས་ཀྱི་ཆོ་གའོ། །
གཏོར་མ་ནི་མི་ནུབ་པའི་སྒྲོན་མའོ། །
སྣ་ཚོགས་འཁོར་ལོ་ནི་ཚོགས་འཁོར་གྱི་ཆོ་གའོ། །
བསྡུས་པ་ནི་རིན་པོ་ཆེ་འབར་བའོ། །
རྣམ་བཤད་ནི་མ་མཛད་དོ། །
དཀྱིལ་འཁོར་གྱི་ཆོ་ག་ནི་ཉིས་བརྒྱ་ལྔ་བཅུ་པ་ཞིག་མཛད་དེ། བླ་མས་རྒྱ་དཔེ་ཁ་ཆེར་ཁྱེར་ནས་ཡུལ་དབུས་ཀྱི་སློབ་མ་རྣམས་ཀྱིས་མ་མཐོང་བར་གྲག་གོ །སོགས་ཀྱི་སྒྲས་བསྡུས་པ་རྩ་བའི་ཡེ་ཤེས་ཆེན་པོ་ཚིགས་སུ་བཅད་པ་མཛད་དོ། །
གྲོལ་བའི་ཐིག་ལེ། བདག་ཉིད་གྲུབ་པ་འབྱུང་བ། བྱང་ཆུབ་སེམས་ཀྱི་ཐིག་ལེ། དཔལ་བཀྲ་ཤིས་ཀྱི་རྣམ་བཤད་ཆེན་མོ། བཞི་པ་ལ་འཇུག་པའི་ཐབས་དང་བཅས་པ། ནོར་སྦྱིན་དབང་པོའི་སྒྲུབ་ཐབས་ཏེ། ལུང་དང་མཐུན་པའི་ཆོས་བཅུ་བཞི་མཛད་དོ། །
དེ་དག་གིས་སློབ་མའི་ཚོགས་ལ་ཕན་གདགས་པའི་ནང་ནས་རྒྱལ་ཚབ་ཀྱི་ས་སྤར་འོས་པའི་གང་ཟག་བཅོ་བརྒྱད་དེའི་ནང་ནས་མཐོང་བའི་ཆོས་ལ་མྱ་ངན་ལས་འདའ་བའི་གང་ཟག་མར་མེ་མཛད་བཟང་པོ། རབ་ཞི་བཤེས་གཉེན། སྒྲ་གཅན་འཛིན་བཟང་པོ། རྡོ་རྗེ་བདེ་བ་ཆེན་པོ་སྟེ་བཞིའོ། །
དཀྱིལ་འཁོར་གྱི་ཆོ་ག་ནི་བླ་མ་ཆེན་པོའི་དགོངས་པ་ཇི་ལྟ་བ་བཞིན་ཡིན་པས་མར་མེ་མཛད་བཟང་པོས་མཛད་པའི་བཞི་བརྒྱ་ལྔ་བཅུ་པའི་རྗེས་སུ་འབྲང་བར་སྨན་པའི་ཞབས་ཀྱིས་བཤད་དོ། །

བླ་མ་ཆེན་པོས་རྣམ་བཤད་མ་མཛད་པས་རྩ་རྒྱུད། རྒྱུད་ཕྱི་མ་དང་བཅས་པ་ལ་འགྲེལ་པ་མཛད་པའི་སློབ་མ་བཅུ་གསུམ་བྱུང་བར་གྲགས་ཤིང་། རྗེས་འཇུག་ལ་ཡང་སྨན་པའི་ཞབས་དང་། དཔལ་འབྲས་རྡོ་རྗེ་དང་། ཙི་ལུ་པ་དང་། ཐ་ཀ་ན་ལ་སོགས་པ་མཁས་ཤིང་གྲུབ་པ་མཉེས་པ་མང་དུ་བྱུང་སྟེ་སྲོལ་བླ་ན་མེད་པའོ། །
གཉིས་པ་དེས་བཀྲལ་བའི་ལམ་སྤྱིའི་རྣམ་གཞག་མདོར་བསྡུས་པ་ལ་བཞི་སྟེ། ལམ་གྱི་སྔོན་དུ་འགྲོ་བ། བསྒོམ་པར་བྱ་བའི་ལམ་དངོས། རྟོགས་པའི་རིམ་པས་གཞག་པའི་གང་ཟག ལམ་གྱིས་བསྒྲུབས་པའི་འབྲས་བུའོ། །
དང་པོ་ལ་བཞི་སྟེ། དཀྱིལ་འཁོར། སློབ་དཔོན། དབང་། དམ་ཚིག་དང་སྡོམ་པའོ། །
དང་པོ་ལ་བཞི་སྟེ། རི་མོའི་དཀྱིལ་འཁོར། ལུས་དང་། བྱང་ཆུབ་ཀྱི་སེམས་དང་། བྷ་གའི་དཀྱིལ་འཁོར་རོ། །
དང་པོ་ལ། མར་མེ་མཛད་ཀྱི་བཞི་བརྒྱ་ལྔ་བཅུ་པ་དང་། སྨན་པའི་ཞབས་ཀྱི་དངོས་གྲུབ་འབྱུང་བའི་གཏེར་གཉིས་ལས། རྡུལ་ཚོན་གྱི་དཀྱིལ་འཁོར་ཉིད་ལ་གསུངས་ཤིང་། ངག་དབང་གྲགས་པའི་དབང་གི་རབ་བྱེད་ལས། རྡུལ་ཚོན་དང་། རས་བྲིས་དང་། ཡིད་ཀྱི་དཀྱིལ་འཁོར་དང་གསུམ་དུ་གསུངས་སོ། །
རྡུལ་ཚོན་ལ་ཡང་གང་ཟག་གི་སྒོ་ནས་འབྲི་ཚུལ་གསུམ་སྟེ། ལས་དང་པོ་པས་འབྲི་ཚུལ་དང་། ཡེ་ཤེས་ལ་ཅུང་ཟད་དབང་བ་དང་། ཡེ་ཤེས་ལ་དབང་བས་འབྲི་ཚུལ་ལོ། །
དང་པོ་ནི། དཀྱིལ་ཆོག་ཉིད་ལས་བཤད་པའི་ཐིག་ཚོན་གྱི་ཆོ་ག་ཅི་ལྟ་བ་བཞིན་དུ་འབྲིའོ། །
གཉིས་པ་ནི་ཁྱེའུ་དང་། བུ་མོ་ལོ་བཅུ་གཉིས་ལོན་པ་གྲོང་པའི་ཆོས་ཀྱིས་མ་ཕོག་པ་ལ་པྲ་ཕབ་ནས་རང་གི་ཐིག་ཚོན་བྱིན་བརླབས་བྱས་པ་གཏད་དེ་འབྲིར་བཅུག་པའོ། །
འདི་ལ་ཡང་ཐུགས་ཀྱི་དཀྱིལ་འཁོར་འབྲི་ན་ཁྱེའུ་ལ་མི་བསྐྱོད་པ་དང་། བུ་མོ་ལ་མཱ་མ་ཀཱི་ཕབ། གསུང་གི་དཀྱིལ་འཁོར་ལ་འོད་དཔག་མེད་དང་གོས་དཀར་མོ། སྐུའི་དཀྱིལ་འཁོར་ལ་རྣམ་སྣང་དང་། སངས་རྒྱས་སྤྱན་ཕབ་པར་གསུངས་ཤིང་། དགོས་པ་ནི་འཇིག་རྟེན་པ་དག་གིས་ནུས་པ་མེད་དོ་ཞེས་བརྙས་པ་སྤོང་བའི་ཕྱིར་ཡིན་པར་གསུངས་སོ། །
གསུམ་པ་ནི་ས་ཆོག་ནས་བརྩམས་ཏེ། མཇུག་ཡོངས་སུ་རྫོགས་པའི་བར་ཏིང་ངེ་འཛིན་འབའ་ཞིག་གིས་རྡུལ་ཚོན་གྱི་དཀྱིལ་འཁོར་སྤྲུལ་ཏེ་གསུམ་ཆར་ལ་ཡང་ཆོ་ག་ལྷག་མ་རྣམས་ནི་འདྲ་བར་བཤད་དོ། །
འདི་ལ་སྨན་པའི་ཞབས་ཀྱིས། བསམ་གཏན་དཀྱིལ་འཁོར་བསམ་གཏན་གྱིས། །
མཆོད་དང་དབང་བསྐུར་དེ་བཞིན་དུ། །
བྱས་ནས་གཞན་ལ་འགའ་ཡི་དོན། །
བསྒྲུབ་ཕྱིར་ལུང་འདི་བསྒོ་བའོ། །
ཞེས་བསམ་གཏན་གྱི་དཀྱིལ་འཁོར་སོགས་ཀྱི་ཐ་སྙད་གསུངས་སོ། །
བླ་མས་དེ་ལྟར་སྤྲུལ་ནུས་ཀྱང་། སློབ་མ་དཀྱིལ་འཁོར་དེ་བལྟ་ནུས་པ་དང་། མི་ནུས་པ་གཉིས་ལས། དང་པོ་དཀྱིལ་འཁོར་དེར་དབང་བསྐུར་བ་དང་། ཕྱི་མ་ལ་ཡེ་ཤེས་ལ་ཅུང་ཟད་དབང་བའི་ལུགས་ལྟར་པྲ་ཕབ་ནས་དབང་བསྐུར་བའི་ལུགས་གཉིས་གསུངས་སོ། །
དཀྱིལ་འཁོར་ཕྱི་མ་གསུམ་ནི་སཾ་བུ་ཊི་དང་། འདུས་པའི་རྒྱུད་ཕྱི་མ་གཉིས་ལས། དཀྱིལ་འཁོར་ལུས་སུ་གསུངས་པ་སྟེ། །
དཀྱིལ་འཁོར་བྷ་གར་གསུངས་པ་ཉིད། །
དཀྱིལ་འཁོར་བྱང་ཆུབ་སེམས་ཉིད་དེ། །
དཀྱིལ་འཁོར་གསུམ་ནི་ཡོངས་སུ་བརྟག །ཞེས་གསུངས་པའི་དོན། རྣལ་འབྱོར་དབང་ཕྱུག་བིརྺ་པའི་བཞེད་པས། གསང་བ་ཆོས་ཀྱི་དཀྱིལ་འཁོར་གསུམ་ལ་འཆད་པའི་ལུགས་ཡོད་ཀྱང་འདིའི་ལུགས་ཀྱིས། རྒྱུའི་སློབ་དཔོན་གྱི་ལུས་ཀྱི་དཀྱིལ་འཁོར་དང་། རྒྱུ་དང་རྐྱེན་གྱི་སློབ་དཔོན་གཉིས་ཀྱི་བྱང་ཆུབ་ཀྱི་སེམས་དང་། ལྷན་ཅིག་བྱེད་པའི་སློབ་དཔོན་གྱི་བྷ་གའི་དཀྱིལ་འཁོར་ལ་འཆད་དོ། །

ལུས་ཀྱི་དཀྱིལ་འཁོར་གྱི་དོན་ཡང་འདུས་པ་འཕགས་ལུགས་དང་། མ་རྒྱུད་ལྟར་གྱི་ལུས་ཀྱི་དཀྱིལ་འཁོར་མ་ཡིན་གྱི་སློབ་དཔོན་གྱིས་རྡུལ་ཚོན་གྱི་དཀྱིལ་འཁོར་གྱི་དབུས་སུ་ཏིང་ངེ་འཛིན་གསུམ་གྱི་དཀྱིལ་འཁོར་སྤྲུལ་ནས་དབང་བསྐུར་བའི་ཚེ་གཙོ་བོའི་ཐུགས་ཀ་ནས་ཕྱེ་སྟེ། དཀྱིལ་འཁོར་དང་སློབ་དཔོན་སོ་སོར་སྣང་བའི་ཆ་ནས་སློབ་དཔོན་གྱི་ལུས་ཀྱི་དཀྱིལ་འཁོར་ཞེས་གསུངས་ཏེ། སྨན་པའི་ཞབས་ཀྱིས་རི་མོ་དང་། ལུས་ཀྱི་དཀྱིལ་འཁོར་གཉིས་ལས་བུམ་དབང་ལེན་པར་གསུངས་པའི་ཕྱིར་རོ། །
འདིའི་དོན་སྔ་རབས་པ་ཁ་ཅིག རི་མོའི་དཀྱིལ་འཁོར་ལས་གཞན་མི་མཐོང་བའི་སྐལ་མེད་རྣམས་ལ་རི་མོའི་དཀྱིལ་འཁོར་དུ་དང་། ལུས་ཀྱི་དཀྱིལ་འཁོར་མཐོང་བའི་སྐལ་ལྡན་རྣམས་ལ་ལུས་ཀྱི་དཀྱིལ་འཁོར་དུ་དབང་བསྐུར་ཞེས་དང་། གཞན་དག་རི་མོའི་དཀྱིལ་འཁོར་དུ་སློབ་མའི་དབང་ཐོབ། ལུས་ཀྱི་དཀྱིལ་འཁོར་དུ་སློབ་དཔོན་གྱི་དབང་ཐོབ་ཟེར་བ་གཉིས་ཀ་དོན་ལ་མི་གནས་ཏེ། སྔ་མ་དེ་བདེ་མཆོག་དྲིལ་བུ་པ་སོགས་ལ་ཡོད་ཀྱང་ལུགས་འདི་ལ་མེད་པའི་ཕྱིར་དང་། ཕྱི་མ་ལ་ནི་དེ་ལྟ་བུའི་ཁྱད་པར་དབྱེར་མེད་པའི་ཕྱིར་རོ། །
གཉིས་པ་སློབ་དཔོན་ལ་གསུམ་སྟེ། རྒྱུའི་སློབ་དཔོན། རྐྱེན་གྱི་སློབ་དཔོན། ལྷན་ཅིག་བྱེད་པའི་སློབ་དཔོན་ནོ། །
དང་པོ་ནི། བུམ་དབང་བསྐུར་བ། གཉིས་པ་ནི་གསང་དབང་བསྐུར་བའི་བླ་མའི་ཕྱག་རྒྱ། གསུམ་པ་ནི་ཤེས་རབ་ཡེ་ཤེས་ཀྱི་དབང་བསྐུར་བའི་སློབ་མའི་ཕྱག་རྒྱ་སྟེ། འདི་ཉིད་སྔོན་བྱུང་གི་རྣམ་འཕྲུལ་དང་སྦྱར་ན་དགེ་སློང་བྱི་བའི་ཤམ་ཐབས་ཅན་ཆོས་གོས་ལ་ཐོད་བྱས་པ་ནི་རྒྱུའི་སློབ་དཔོན། ཁྱི་མོ་དཀར་མོ་ནི་རྐྱེན་གྱི་སློབ་དཔོན། བུད་མེད་ངན་མ་བུ་ཆུང་དང་བཅས་པ་ནི་ལྷན་ཅིག་བྱེད་པའི་སློབ་དཔོན་ཡིན་པར་ཞལ་ལུང་གི་འགྲེལ་པར་བཤད་དོ། །
གསུམ་པ་དབང་ལ་གསུམ་སྟེ། བུམ་དབང་། གསང་དབང་། ཤེས་རབ་ཡེ་ཤེས་ཀྱི་དབང་ངོ་། །
གསུམ་པོ་རེ་རེ་ལ་ཡང་། སློབ་དཔོན་དང་། ཡོན་དང་། སྡོམ་པ་དང་། དཀྱིལ་འཁོར་དང་། ཆོ་ག་དང་། ངོ་བོ་དང་། དག་བྱ་དང་། སྐལ་བ་གང་དང་མཉམ་པ་དང་། གདམས་ངག་དང་། རྟོགས་པ་དང་། ངེས་ཚིག་སྟེ། བཅུ་གཅིག་བཅུ་གཅིག་གི་སྒོ་ནས་སྨན་པའི་ཞབས་ཀྱི་སྦྱོར་བ་བདུན་པ་ལས་གསུངས་ཏེ། སློབ་དཔོན་གྱི་སྐབས་སུ་རྒྱུའི་སློབ་དཔོན་ལས་བུམ་དབང་། རྒྱུ་དང་རྐྱེན་གྱི་སློབ་དཔོན་ལས་གསང་དབང་། དེ་གཉིས་དང་ལྷན་ཅིག་བྱེད་པའི་སློབ་དཔོན་གསུམ་ལས་ཤེས་རབ་ཡེ་ཤེས་ཀྱི་དབང་ལེན་པ་དང་། སྡོམ་པའི་སྐབས་སུ་བུམ་དབང་ལས་ཐུན་མོང་དང་ཐུན་མོང་མ་ཡིན་པའི་སྡོམ་པ། གསང་དབང་ལས་སྲོག་གཅོད་སོགས་ཐུན་མོང་མ་ཡིན་པའི་སྡོམ་པ། ཤེས་རབ་ཡེ་ཤེས་ལས་དཀྱིལ་འཁོར་འབྲི་བ་སོགས་འགོག་པའི་མཆོག་གི་སྡོམ་པ་ཐོབ་པ་དང་། དཀྱིལ་འཁོར་གྱི་སྐབས་སུ་རི་མོ་དང་ལུས་ཀྱི་དཀྱིལ་འཁོར་ལས་བུམ་དབང་། བྱང་ཆུབ་སེམས་ཀྱི་དཀྱིལ་འཁོར་ལས་གསང་དབང་། བྷ་གའི་དཀྱིལ་འཁོར་ལས་ཤེས་རབ་ཡེ་ཤེས་ཀྱི་དབང་ལེན་པར་གསུངས་སོ། །
འོ་ན་དེ་དག་ཐམས་ཅད་དབང་བཞི་པ་ལ་ཅིའི་ཕྱིར་མ་བཤད་སྙམ་ན། བཞི་བརྒྱ་ལྔ་བཅུ་པ་དང་། དངོས་གྲུབ་འབྱུང་བའི་གཏེར་གཉིས་ལས། དབང་བཞི་པ་བསྐུར་བའི་ཚུལ་གཏན་མ་གསུངས་ཤིང་། དབང་གི་རབ་བྱེད་ལས་ནི་ཤེས་རབ་ཡེ་ཤེས་ཀྱི་དབང་གི་ཡེ་ཤེས་ལ་ཡན་ལག་བདུན་ལྡན་གྱི་ངོ་སྤྲོད་བྱེད་པའི་སྒོ་ནས་བསྐུར་ཚུལ་གསུངས་སོ། །
སྦྱོར་བ་བདུན་པ་ལས་ནི། ད་ནི་ཡང་དག་བཤད་བྱ་བ། །
བཞི་པ་མངོན་པར་བྱང་ཆུབ་པ། །

བླ་མའི་ཞལ་ནས་ངེས་ཐོབ་པ། །
སྦྱོར་བ་བདུན་གྱི་དེ་ཉིད་བཤད། །
རང་བཞིན་གནས་ཕྱིར་སློབ་དཔོན་མེད། །
རིན་ཐང་མེད་ཅིང་ཡོན་མེད་དེ། །
སྡོམ་པ་བས་ན་སྡོམ་པ་མེད། །
དེ་ཉིད་དཀྱིལ་འཁོར་དཀྱིལ་འཁོར་མེད། །
སྟོབས་ཀྱིས་ཐོབ་ཕྱིར་དབང་མེད་དེ། །
སྤྱི་བས་རང་གི་ངོ་བོ་མེད། །
ཆོས་ཀུན་གཉེན་པོ་གཉེན་པོ་མེད། །
རྡོ་རྗེ་འཛིན་གནས་ས་མེད་དེ། །
རང་བཞིན་མེད་ཕྱིར་ཆོ་ག་དང་། །
ལྟ་བ་ངེས་ཚིག་མེད་པ་རུ། །
བླ་མ་ཡིས་ནི་ཡང་དག་བཤད། །
ཅེས་བཤད་དོ། །
འོ་ན་དབང་བཞི་པ་ལ་སློབ་དཔོན་སོགས་གཏན་མེད་པ་ཡིན་ནམ་སྙམ་ན། ཤེས་རབ་ཡེ་ཤེས་ཀྱི་དབང་ལས་ལོགས་སུ་གྱུར་པའི་དེ་དག་མེད་ཅེས་པའི་དོན་ཡིན་གྱི་དབང་བཞི་པ་མཚན་ཉིད་པ་དང་། དེ་ཚིག་གིས་བསྐུར་བའི་ཚུལ་མི་བཞེད་པ་ནི་མ་ཡིན་ཏེ། འདུས་པའི་རྒྱུད་ལས། བུམ་པའི་དབང་ནི་དང་པོ་སྟེ། །
གཉིས་པ་ལ་ནི་གསང་བའི་དབང་། །
གསུམ་པ་ཤེས་རབ་ཡེ་ཤེས་དབང་། །
དེ་ལྟར་དེ་བཞིན་བཞི་པ་ཡང་། །
ཞེས་གསུངས་པས་སོ། །
འདི་ལ་གསུམ་སྟེ། དབང་བཞི་པ་མཚན་ཉིད་པ། མཚོན་བྱེད་དཔེའི་དབང་བཞི་པ། དེ་ཚིག་གི་སྒོ་ནས་ཇི་ལྟར་བསྐུར་བའི་ཚུལ་ལོ། །
དང་པོ་ནི་སངས་རྒྱས་ཀྱི་སའི་སྐུ་གསུམ་ཡན་ལག་བདུན་དང་ལྡན་པ་སྟེ། སློབ་དཔོན་ངག་གི་དབང་ཕྱུག་གྲགས་པས། ལོངས་སྤྱོད་རྫོགས་དང་ཁ་སྦྱོར་བདེ་ཆེན་རང་བཞིན་མེད། །
སྙིང་རྗེས་ཡོངས་གང་རྒྱུན་མི་ཆད་དང་འགོག་པ་མེད། །
ཡན་ལག་བདུན་པོ་ཉིད་དང་ལྡན་པའི་བསྒྲུབ་བྱ་འདིར། །
བདག་འདོད་ཚད་མས་ཡོངས་བསྒོས་བློ་ཅན་རྣམས་ཀྱང་བསྔགས། །
ཞེས་དང་། དེའི་འགྲེལ་པར། རྡོ་རྗེ་སེམས་དཔའ་ལ་སོགས་པའི་ཕྱག་རྒྱ་ཆེན་པོ་ལ་སོགས་པ་སྟོན་པར་བྱེད་པ་སྟེ། ཕྱག་རྒྱ་ཆེན་པོ་ཁོ་ན་དབང་བསྐུར་བ་བཞི་པ་ཡིན་ནོ་ཞེས་གསུངས་པས་སོ། །
གཉིས་པ་ནི། དབང་གསུམ་པའི་དུས་ཀྱི་ཡེ་ཤེས་གཅིག་ཉིད་ལ་སྔར་གྱི་སློབ་དཔོན་ལ་སོགས་པའི་དོན་ཚན་བཅུ་གཅིག་རང་བཞིན་ལྷུན་གྲུབ་ཀྱི་ཚུལ་དུ་ཚང་བ་སྟེ། སྦྱོར་བ་བདུན་པ་ལས་སྔར་གྱི་དབང་བཞི་པ་སྟོན་པའི་ཚིག་གི་མཇུག་ཏུ། ཤེས་རབ་ལས་སྐྱེས་ཡེ་ཤེས་ནི། །
བཞི་པ་ཡིན་པར་ཤེས་པར་བྱ། །
ཞེས་གསུངས་པས་སོ། །
གསུམ་པ་ནི། དེ་ལྟར་དེ་བཞིན་བཞི་པ་ཡང་། །
ཞེས་དེ་ལྟར་དང་། ཡང་དང་དེ་བཞིན་ཞེས་པའི་ཚིག་གསུམ་གྱིས་དབང་གསུམ་པའི་ཡེ་ཤེས་ལ་ཡན་ལག་བདུན་ལྡན་ཚང་བར་ངོ་སྤྲོད་པ་སྟེ། ངག་གི་དབང་ཕྱུག་གྲགས་པའི་གཞུང་ལས། དེ་ལྟར་སྒྲ་དང་ལྡན་ཉིད་ཕྱིར། །
ཡང་གི་སྒྲ་དོན་སྐྱེས་ཉིད་ཕྱིར། །
དེ་བཞིན་སྒྲ་དོན་ལྡན་ཉིད་ཕྱིར། །
བཞི་པ་དེ་བཞིན་ཉིད་བདག་འདོད། །
ཅེས་གསུངས་པས་སོ། །
རྣལ་འབྱོར་དབང་ཕྱུག་གི་མན་ངག་ལས། དབང་བཞི་པོ་རེ་རེ་ལ་ཡང་སྦྱང་གཞི་དང་སློབ་དཔོན་སོགས་དོན་ཚན་བཅུ་དྲུག་སོ་སོར་བཞེད་པ་ནི་གྲུབ་ཆེན་གྱི་འགྲེལ་ཚུལ་གཞན་ཡིན་ནོ། །
གསུམ་པ་དམ་ཚིག་དང་སྡོམ་པ་ལ་གཉིས་ཏེ། ཐུན་མོང་བའི་སྡོམ་པ་དང་། ཐུན་མོང་མ་ཡིན་པའི་སྡོམ་པའོ། །
དང་པོ་ནི། སྟ་གོན་དང་འཇུག་པའི་སྐབས་སུ་ཐོབ་པའི་སོ་ཐར་དང་། བྱང་སེམས་ཀྱི་སྡོམ་པ་དང་། རིག་པའི་དབང་ལྔའི་སྐབས་སུ་ཐོབ་པའི་རིགས་ལྔའི་སྡོམ་པ་སྟེ། སློབ་དཔོན་དང་སློབ་མ་གཉིས་ཀའི་ཐུན་མོང་བའོ། །
གཉིས་པ་ལ་གསུམ་སྟེ། སྤང་བའི་དམ་ཚིག་སྡོམ་པ་དང་། བཟའ་བ་དང་བསྲུང་བའི་དམ་ཚིག་དང་། རྣལ་འབྱོར་སྙིང་པོའི་སྡོམ་པའོ། །
དང་པོ་ནི་བུམ་པའི་དབང་གི་སྐབས་སུ་ཐོབ་པ་སྟེ་རྩ་བའི་ལྟུང་བ་བཅུ་བཞི་དང་། ཡན་ལག་གི་ལྟུང་བ་བརྒྱད་བསྲུང་བའོ། །

གཉིས་པ་ནི། གསང་དབང་གི་སྐབས་སུ་ཐོབ་པ་སྟེ། ཤ་ལྔ་དང་། བདུད་རྩི་ལྔ་བཟའ་བ་དང་། བསྲུང་བ་སྲོག་གཅོད་སོགས་བཞིའོ། །
འདི་ནི་ཀྱཻ་རྡོ་རྗེ་ལས། དགོངས་ཏེ་གསུངས་པར་བྱས་ནས་བཞི་པའི་དམ་ཚིག་དུ་གསུངས་ཡང་འདིར་ནི་སེམས་ཅན་གྱི་དོན་དུ་འགྱུར་ན་སྲོག་གཅོད་པ་སོགས་བྱང་ཆུབ་སེམས་དཔའ་དང་ཐུན་མོང་བ་དང་། རྣམ་རྟོག་གི་སྲོག་གཅོད་པ་སོགས་དགོངས་ཏེ་གསུངས་པ་རྣམས་གསང་དབང་གི་དམ་ཚིག་ཏུ་གསུངས་སོ། །
གསུམ་པ་ནི་ཤེས་རབ་ཡེ་ཤེས་ཀྱི་སྐབས་སུ་ཐོབ་པ་སྟེ། ཕྱི་རོལ་གྱི་དཀྱིལ་འཁོར་བྲི་བ་ལ་སོགས་བཀག་ནས་ཕྱག་རྒྱ་སྤྱན་མ་ལ་སོགས་པ་དང་། སྒྲུབ་པ་པོ་རིགས་ལྔར་ཤེས་པར་བྱས་ནས་དག་མ་དག་གི་འདུ་ཤེས་འགོག་པའོ། །
ཡང་དམ་ཚིག་འདི་དག་བསྡུས་ནས་ལུས་ངག་ཡིད་གསུམ་གྱི་སྡོམ་པ་གསུམ་དུ་ཡང་གསུངས་ཏེ། ལུས་ཀྱི་སྡོམ་པ་ནི་རང་གཞན་གྱི་ལུས་རྡོ་རྗེ་སེམས་དཔའ་ལས་བྱུང་བར་ཤེས་པར་བྱས་ནས་གཞན་གྱི་ལུས་ལ་མི་སྨོད་པ་དང་། རང་གི་ལུས་ཀྱི་སྤྱོད་པ་ལ་བླང་དོར་དགག་པ་དང་། རང་གཞན་གྱི་ངག་རྡོ་རྗེ་སེམས་དཔའ་ལས་བྱུང་བར་ཤེས་པར་བྱས་ནས་གཞན་གྱི་ངག་ལ་མི་སྨོད་པ་དང་། རང་གི་ངག་བཟང་ངན་ལ་བླང་དོར་དགག་པ་དང་། རང་གཞན་གྱི་སེམས་རྡོ་རྗེ་སེམས་དཔའ་ལས་བྱུང་བར་ཤེས་པར་བྱས་ནས་གཞན་གྱི་སེམས་ལ་མི་སྨོད་པ་དང་། རང་གི་སེམས་ཕྱི་མས་སྔ་མ་སུན་མི་དབྱུང་བ་གསུམ་དུ་བསྡུས་ནས་གསུངས་ཏེ། སྔ་མ་རྣམས་ནི་ལས་དང་པོ་པའི་དམ་ཚིག་དང་། ཕྱི་མ་རྣམས་ནི་བརྟན་པ་ཐོབ་པའི་དམ་ཚིག་དུ་མངོན་ནོ། །
གཉིས་པ་བསྒོམ་པར་བྱ་བའི་ལམ་གྱི་ངོ་བོ་ནི་བསྐྱེད་རྫོགས་གཉིས་ཏེ། འདི་ལ་དབྱེ་གཞི། དབྱེ་ངོ་། གྲངས་ངེས་པ། བསྒོམ་པའི་གོ་རིམ་དང་བཞི་ལས། དང་པོ་ནི་ཡིད་མཚན་རྟོག་ལས་སྐྱོབ་པའི་ཐབས་ཁྱད་པར་ཅན་དུ་གྱུར་པའི་སྔགས་ཀྱི་སྤྱོད་པ་སྟེ། འདུས་པའི་རྒྱུད་ཕྱི་མ་ལས། དབང་པོ་དང་ནི་ཡུལ་རྣམས་ཀྱི། །
རྐྱེན་ལས་གང་དང་གང་བྱུང་བའི། །
ཡིད་དེ་མན་ཞེས་བྱ་བར་བཤད། །
ཏྲ་ནི་སྐྱོབ་པར་བྱེད་པའི་དོན། །
འཇིག་རྟེན་སྤྱོད་ལས་རྣམ་གྲོལ་བར། །
གང་བཤད་དམ་ཚིག་སྡོམ་པ་ནི། །
རྡོ་རྗེ་ཀུན་གྱི་བསྲུང་བ་ནི། །
སྔགས་ཀྱི་སྤྱོད་པ་ཞེས་བཤད་དོ། །
ཞེས་གསུངས་པ་ལྟར་རོ། །
འདི་ལ་གང་སྐྱོབ་པར་བྱ་བའི་ཡིད། གང་ལས་སྐྱོབ་པའི་སྤང་བྱ། གང་གིས་སྐྱོབ་པའི་ཐབས་དང་གསུམ་ལས། དང་པོ་ནི། མནྟྲ་ཞེས་པའི་མ་ན་ལ་ཨོ་བྱིན་པ་མ་ནོ་ནི་ཡིད་དེ། དབང་པོ་དྲུག་དང་། ཡུལ་དྲུག་གི་རྐྱེན་ལས་བྱུང་བའི་རྣམ་པར་ཤེས་པ་ཚོགས་དྲུག་གོ །དེ་ནི་ཚིག་རྐང་དང་པོ་གསུམ་གྱིས་སྟོན་ནོ། །
གཉིས་པ་ནི་གཞུང་ལས་དངོས་སུ་མེད་ཀྱང་། དོན་གྱིས་ཐོབ་པ་མཚན་མ་དང་རྣམ་པར་རྟོག་པའོ། །
གསུམ་པ་ནི་རྩ་རྒྱུད་ལེའུ་བཅུ་བདུན་པར་གང་བཤད་པའི་དམ་ཚིག་དང་། སྡོམ་པ་ཐམས་ཅད་འཇིག་རྟེན་པའི་སྤྱོད་པ་མཚན་རྟོག་ལས་གྲོལ་བའི་ཐབས་ཁྱད་པར་ཅན་རྡོ་རྗེ་གསུམ་གྱི་བསྲུང་བ་བླ་ན་མེད་པར་འདུས་ཏེ། འདི་ལ་བསྐྱེད་རིམ་གྱི་རྡོ་རྗེ་གསུམ་གྱི་བསྲུང་བ་ནི་ལུས་ངག་ཡིད་གསུམ། སྐུ་གསུང་ཐུགས་ཀྱི་རྡོ་རྗེ་གསུམ་དུ་ཤེས་པར་བྱས་ནས་ཉམས་སུ་ལེན་པ་ཡིན་ལ། རྫོགས་རིམ་ལ་ནི་ཡེ་ཤེས་གཅིག་ཉིད་ལ་བསྲུང་བ་གསུམ་ཆར་ཚང་བའོ། །
དེ་ནི་ཚིག་རྐང་ཕྱི་མ་ལྔས་སྟོན་ཏོ། །
གཉིས་པ་དབྱེ་ངོ་ནི། འདུས་པའི་རྒྱུད་ཕྱི་མར། སངས་རྒྱས་རྣམས་ཀྱིས་དེར་བསྟན་པ། །
རིམ་པ་གཉིས་ལ་ཡང་དག་བརྟེན། །
བསྐྱེད་པའི་རིམ་པ་ཉིད་དང་ནི། །

དེ་བཞིན་རྫོགས་པའི་རིམ་ཉིད་དོ། །
ཞེས་གསུངས་པ་ལྟར་བསྐྱེད་རིམ་དང་། རྫོགས་རིམ་གཉིས་སོ། །
དང་པོ་ནི་འོག་ཏུ་རྒྱས་པར་འཆད་དོ། །
གཉིས་པ་ལ་སྙིང་ཁར་མི་ཤིགས་པའི་ཐིག་ལེ་བསྒོམས་པ་དགའ་བའི་རང་བཞིན། གསང་གནས་སུ་གསང་བའི་ཐིག་ལེ་བསྒོམས་པ་དགའ་བ་བར་མའི་རང་བཞིན། ལུས་ཀྱི་གནས་བཞིར་སྤྲུལ་པའི་ཐིག་ལེ་བསྒོམས་པ་དགའ་བྲལ་གྱི་རང་བཞིན། དགའ་བ་གསུམ་ཆར་རོ་གཅིག་པ་མི་ཤིགས་པའི་ཐིག་ལེ། དེ་ཉིད་བསྒོམས་པ་ལྷན་སྐྱེས་ཀྱི་རང་བཞིན་ཏེ་གཙོ་བོ་ཐིག་ལེའི་རྣལ་འབྱོར་བཞི་གསུངས་ལ། དེ་ཡང་སྒྱུ་མ་དག་ནི་ཐམས་ཅད་ལས། །
བུད་མེད་སྒྱུ་མ་ཁྱད་པར་འཕགས། །
ཞེས་པའི་ཚུལ་གྱིས་ལས་རྒྱ་ལ་བརྟེན་ནས་སྒྱུ་མའི་དཔེ་བཅུ་གཉིས་ཀྱིས་མཚོན་པའི་སྒྱུ་མ་ལྟ་བུའི་ཏིང་ངེ་འཛིན་དཔེའི་ཚུལ་གྱིས་མངོན་སུམ་དུ་རྟོགས་ནས་རིག་པ་བརྟུལ་ཞུགས་ཀྱི་སྤྱོད་པ་ཟླ་བ་དྲུག་གམ་བཅོ་བརྒྱད་དུ་སྤྱོད་པས་ཚེ་འདིར་རྡོ་རྗེ་འཆང་སྒྲུབ་པ་སྟེ། དངོས་གྲུབ་འབྱུང་བའི་གཏེར་ལས། རྫོགས་པའི་རིམ་པའི་རྣལ་འབྱོར་དང་། །
ཕྱག་རྒྱ་ལས་སྐྱེས་ཆོས་ཐམས་ཅད། །
སྒྱུ་མ་ལ་སོགས་འདྲར་སྒྲུབ་པ། །
རང་བཞིན་གནས་པའི་རྣལ་འབྱོར་རོ། །
ཞེས་གསུངས་པ་ལྟར་རོ། །
སྒྱུ་མའི་དཔེ་བཅུ་གཉིས་ནི་ཞལ་ལུང་ལས། སྒྱུ་མ་དང་ནི་སྨིག་རྒྱུ་དང་། །
བྲག་ཆ་མགལ་མེའི་འཁོར་ལོ་དང་། །
སྤྲུལ་པ་དྲི་ཟའི་གྲོང་ཁྱེར་དང་། །
ཆུ་བུར་དང་ནི་མིག་འཕྲུལ་དང་། །
གཟུགས་བརྙན་ཆུ་ཟླ་ལ་སོགས་པར། །
ཞེས་དང་། སོགས་ཀྱི་སྒྲས་བསྡུས་པ་རྨི་ལམ་དང་། དབང་པོའི་གཞུ་གཉིས་ཡིན་པར་གསུངས་སོ། །
དེ་ལྟར་བསྐྱེད་རྫོགས་གཉིས་པོ་དེ་ཡང་། འབྲས་བུ་སངས་རྒྱས་ཀྱི་ཡེ་ཤེས་ཟབ་གསལ་གཉིས་མེད་ཡིན་པ་ལྟར། ཟབ་གསལ་གཉིས་མེད་ཀྱི་ཚུལ་གྱིས་བསྒོམ་དགོས་པ་ལས། བསྐྱེད་རིམ་གྱི་ཟབ་གསལ་གཉིས་མེད་ནི་ཡེ་ཤེས་ཀྱི་ཚོགས་ཀྱི་ཟབ་མོ་སྟོང་པ་ཉིད་བསྒོམས་ནས། དེ་ལས་ལངས་ཏེ་སེམས་གསལ་བ་དང་། དཀྱིལ་འཁོར་གྱི་འཁོར་ལོའི་རྣམ་པར་བརྟགས་པ་ན། ཟབ་མོ་སྟོང་པ་ཉིད་དང་གསལ་བ་དཀྱིལ་འཁོར་གྱི་འཁོར་ལོ་དབྱེར་མེད་པ་སྟེ། སྒྲུབ་ཐབས་ཀུན་བཟང་ལས། ཐ་མལ་རྣམ་རྟོག་རྒྱུན་ནི་མ་རྟོགས་པར། །
སྲིད་པའི་སྡུག་བསྔལ་གཞན་ཅིའང་ཡོད་མ་ཡིན། །
ཞེས་དང་། ཟབ་ཅིང་རྒྱ་ཆེ་བ་ཡི་བདག་ཉིད་ཅན། །
དེར་ནི་ཀུན་རྟོག་གང་ཡིན་སྣང་མི་འགྱུར། །
ཞེས་གསུངས་པས་སོ། །
རྫོགས་རིམ་གྱི་ཟབ་གསལ་གཉིས་མེད་ནི་ཕྱག་རྒྱ་ལ་བརྟེན་ནས་དཔེའི་ཚུལ་གྱིས་རྟོགས་པ་སྟེ། ཞལ་ལུང་ལས། དེ་བཞིན་ཕྱིན་ལོག་རྣམ་པར་ཤེས། །
ལོག་པས་ཟབ་གསལ་གཉིས་མེད་ཀྱི། །
དོན་འདྲ་ཞེས་དང་། དེའི་འགྲེལ་པར་ཟབ་གསལ་གཉིས་མེད་ཀྱི་དོན་འདྲ་ཞེས་པ་ནི། ཇི་བཞིན་མ་ཡིན་པའི་ཕྱིར་འདྲ་བ་སྟེ་བརྟགས་པའི་སྒོ་ཞེས་གསུངས་པས་སོ། །
གསུམ་པ་གྲངས་ངེས་པ་ལ་བཞི་སྟེ། སྤང་བྱ་གཉིས་ཡིན་པས་དང་། བསྒྲུབ་བྱ་གཉིས་ཡིན་པས་དང་། བསྐྱེད་བྱ་གཉིས་ཡིན་པས་དང་། རང་གི་ངོ་བོ་རྟེན་དང་བརྟེན་པ་ཡིན་པས་རིམ་པ་གཉིས་སུ་གྲངས་ངེས་པའོ། །
དང་པོ་ནི། སྤང་བྱ་ཐ་མལ་གྱི་རྣམ་པར་རྟོག་པ་དང་། ལྷར་ཞེན་པའི་རྣམ་པར་རྟོག་པ་གཉིས་སྤོང་བས་རིམ་པ་གཉིས་སུ་གྲངས་ངེས་པ་སྟེ། སྤང་བྱ་དང་པོའི་ལུང་ནི་སྔར་དྲངས་ཟིན་ལ། གཉིས་པ་ནི་ཞལ་ལུང་གི་འགྲེལ་པར། དེ་ལྟར་བསྐྱེད་པའི་རིམ་པའི་གཞི་རྣམ་པར་བཀོད་ནས། ད་ནི་རྫོགས་པའི་རིམ་པས་དེ་སྦྱོང་བའི་ཐབས་གསུངས་པ་ཞེས་གསུངས་སོ། །
གཉིས་པ་ནི་བསྒྲུབ་པར་བྱ་བ་ཐུན་མོང་གི་དངོས་གྲུབ་དང་། མཆོག་གི་དངོས་གྲུབ་གཉིས་སུ་ངེས་པས་རིམ་པ་གཉིས་སུ་ངེས་ཏེ། འདུས་པའི་རྒྱུད་ལས། ཐ་མལ་པ་ནི་རྡོ་རྗེ་བཞི། །

ཡེ་ཤེས་རྡོ་རྗེ་མཆོག་རྣམས་སོ། །
ཞེས་གསུངས་པས་སོ། །
གསུམ་པ་ནི་བསྐྱེད་པར་བྱ་བ་སྔགས་ཀྱི་སྐུ་དང་། ཡེ་ཤེས་ཀྱི་སྐུ་གཉིས་སུ་ངེས་པས་རིམ་པ་གཉིས་སུ་ངེས་ཏེ། ཞལ་ལུང་གི་འགྲེལ་པ་ལས། དང་པོའི་རིམ་པ་ཞེས་པ་ནི་བསྐྱེད་པའི་རིམ་པའི་ཡན་ལག་དང་བཅས་པ་རྟོགས་པས་རང་གི་རྒྱུད་ཀྱི་ལས་ཀྱི་སྒྲིབ་པའི་དྲི་མ་རྣམ་པར་དག་པར་བྱས་ཏེ། ཡེ་ཤེས་སྒྱུ་མ་ཞེས་པ་ནི་ཡེ་ཤེས་ཅུང་ཟད་དག་པའི་སྐུ་སྟེ། ཞེས་གསུངས་པས་སོ། །
བཞི་པ་ནི་རྫོགས་པའི་རིམ་པས་ཟབ་གསལ་གཉིས་མེད་དཔེའི་ཚུལ་གྱིས་བསྒྲུབ་པ་ལ་བསྐྱེད་རིམ་ངེས་པར་རྟེན་དུ་དགོས་པས་རིམ་པ་གཉིས་སུ་གྲངས་ངེས་ཏེ། ཞལ་ལུང་ལས། དེ་བས་ལུས་ངག་ཡིད་གསུམ་གྱི། །
སྡོམ་པ་མཆོག་ལ་གནས་བྱས་ནས། །
ང་འོ་སྙམ་པས་གཟི་བསྐྱེད་ལ། །
རིམ་པ་གཉིས་པ་དེ་ཉིད་བསྒྲུབ། །
ཅེས་གསུངས་པའི་མཇུག་ཏུ། བསྐྱེད་རིམ་བསྒོམ་ཚུལ་ཚིགས་སུ་བཅད་པ་ལྔ་གསུངས་ནས། དེ་མཉེས་དེ་ལ་གོམས་བསླབས་པས། །
ཕྱི་རོལ་ལུས་ནི་ལོག་བྱེད་དེ། །
སངས་རྒྱས་རྣམས་ཀྱི་སྤྱོད་ཡུལ་མཆོག །མཐའ་ཡི་དེ་ཉིད་བསྒོམ་པར་བྱ། །
ཞེས་དང་། འགྲེལ་པར། དང་པོར་རིམ་པ་གཉིས་པའི་གཞི་རྣམས་དགོད་པའི་ཕྱིར། བསྐྱེད་པའི་རིམ་པ་གསུངས་པ་ཞེས་གསུངས་པས་སོ། །
བཞི་པ་བསྒོམ་པའི་གོ་རིམ་ནི། འཕགས་པ་ཀླུ་སྒྲུབ་ཀྱིས། བསྐྱེད་པའི་རིམ་ལ་ལེགས་གནས་ནས། །
རྫོགས་པའི་རིམ་པ་འདོད་རྣམས་ལ། །
ཐབས་འདི་རྫོགས་པའི་སངས་རྒྱས་ཀྱིས། །
སྐས་ཀྱི་གདང་བུ་ལྟ་བུར་གསུངས། །
ཞེས་དང་། སྤྱོད་བསྡུས་སྒྲོན་མེར་ཡང་བསྐྱེད་རིམ་ལ་ལོབས་ནས་རྫོགས་རིམ་ལ་བསླབ་པར་གསུངས་པས་བསྐྱེད་རིམ་ལ་བརྟན་པ་ཐོབ་ནས་རྫོགས་རིམ་སྒོམ་པར་བཞེད་ཅིང་། ཌོཾ་བྷི་ཧེ་རུ་ཀ་ཡང་དེ་དང་མཐུན་པར་བཞེད་དོ། །
ལུགས་འདི་ལ་ནི་བསྐྱེད་རིམ་རྟེན་ཙམ་དུ་བྱས་ནས་རྫོགས་པའི་རིམ་པ་གཙོ་བོར་བསྒོམ་པ་དང་། བསྐྱེད་པའི་རིམ་པ་ཉིད་ཀྱིས་ཡང་དག་པའི་ཡེ་ཤེས་ལ་དབང་བའི་བར་བགྲོད་པར་བྱེད་པའི་ལུགས་གཉིས་ཀྱེ་རྡོར་མན་ངག་ལུགས་དང་། མཚོ་སྐྱེས་ལུགས་ལྟར་བཞེད་པ་གཉིས་ཡོད་པ་ལས། དང་པོ་ནི་སྔར་རྟེན་དང་བརྟེན་པའི་སྐབས་སུ་བཤད་ཟིན་ལ། ཕྱི་མ་ནི་དེ་མ་ཐག་དུ་འཆད་པར་འགྱུར་རོ། །
གསུམ་པ་རྟོགས་པའི་རིམ་པས་བཞག་པའི་གང་ཟག་ལ་བཞི་སྟེ། ལས་དང་པོ་པ། ཡེ་ཤེས་ལ་ཅུང་ཟད་དབང་བ། ཡེ་ཤེས་ལ་དབང་བ། ཡང་དག་པའི་ཡེ་ཤེས་ལ་དབང་བའོ། །
དང་པོ་ནི། དབང་བསྐུར་བ་དང་། བསྐྱེད་རིམ་གྱི་གདམས་ངག་ཚུལ་བཞིན་དུ་ཐོབ་ནས་རགས་པ་དང་། ཕྲ་བའི་ལྷའི་རྣལ་འབྱོར་ཐམས་ཅད་རིམ་པ་བཞིན་དུ་བསྒོམ་དགོས་པའོ། །
གཉིས་པ་ནི་རགས་པའི་ལྷའི་རྣལ་འབྱོར་ཡུད་ཙམ་གྱིས་བསྒོམ་ནུས་ཤིང་། ཕྲ་བའི་སའི་སྙིང་པོ་ལ་སོགས་པ་རིམ་པ་བཞིན་དུ་བསྒོམ་ནུས་པ་སྟེ། འདི་ལ་རགས་པའི་ལྷའི་བསྐྱེད་ཆོག་ཕྲི་ནས་ཕྲ་བའི་ལྷ་སྔ་མ་བཞིན་དུ་བསྒོམ་དགོས་སོ། །
གསུམ་པ་ནི་རགས་པ་དང་ཕྲ་བའི་ལྷའི་རྣལ་འབྱོར་གཉིས་ཀ་ཡུད་ཙམ་གྱིས་བསྒོམ་ནུས་པ་སྟེ། འདི་ལ་ཕྲ་བའི་ལྷའི་བསྐྱེད་ཆོག་རྣམས་ཀྱང་ཕྲི་ནས་ཕྲ་རགས་ཀྱི་ལྷའི་རྣལ་འབྱོར་ཐམས་ཅད་སེ་གོལ་གཏོགས་པ་ཙམ་ལ་ཅིག་ཅར་དུ་རྫོགས་པའི་རྣལ་འབྱོར་བསྒོམ་པའོ། །
བཞི་པ་ནི་རྡུལ་ཕྲན་གཅིག་གི་ནང་དུ་དཀྱིལ་འཁོར་གྱི་འཁོར་ལོ་དོག་པ་མེད་པར་བསྒོམ་ནུས་པ་སྟེ། འདི་ནི་དྲོད་ཆེན་པོ་མཐོང་བའི་ལམ་ཐོབ་པ་ན་སྟོང་གསུམ་ཡུངས་འབྲུར་སྡུས་པ་ལ་ཆེ་ཆུང་མེད་པར་རྣལ་འབྱོར་དབང་ཕྱུག་གིས་གསུངས་པ་དང་མཐུན་པར་མངོན་ནོ། །

དེས་ན་སྨན་པའི་ཞབས་ཀྱིས། གང་ཟག་དང་པོ་གསུམ་དུ་བསྡུས་པར་གསུངས་པ་ཡང་། སོ་སོ་སྐྱེ་བོའི་གནས་སྐབས་སུ་རྟོགས་པའི་རིམ་པས་བཞག་པའི་གང་ཟག་གསུམ་དུ་ངེས་པ་ལ་དགོངས་ཏེ། སློབ་དཔོན་འདི་དང་། མར་མེ་མཛད་གཉིས་ཆར་གྱིས་རྡུལ་ཚོན་གྱི་དཀྱིལ་འཁོར་ལ་བརྟེན་ནས་དབང་བསྐུར་བའི་རྡོ་རྗེ་སློབ་དཔོན་ལ། གང་ཟག་དང་པོ་གསུམ་གྱི་རྣམ་གཞག་ཁོ་ན་གསུངས་པ་ཐམས་ཅད་དགོངས་པ་གཅིག་པའི་ཕྱིར་རོ། །
གང་ཟག་བཞིའི་རྣམ་པར་གཞག་པ་འདི་ནི། བཞི་བརྒྱ་ལྔ་བཅུ་པ་ལས། ནངས་པར་ལངས་ནས་སྔ་མ་བཞིན། །
ལེགས་ཟློས་དང་པོའི་ལས་ཅན་ཡིན། །
ཡེ་ཤེས་ཅུང་ཟད་བབས་གྱུར་པས། །
སྔགས་ཀྱི་ཚུལ་ཁྲིམས་བརྟུལ་ཞུགས་བརྟན། །
མིག་དང་སྐུ་སོགས་བྱིན་གྱིས་བརླབས། །
ཐུན་མཚམས་སུ་ནི་རབ་སྒྲིམས་བཟླས། །
ཡེ་ཤེས་ཅུང་ཟད་དབང་ཐོབ་པས། །
རྣམ་པ་ཀུན་དུ་རབ་རྫོགས་པར། །
སྤྲོ་དང་བསྡུ་བའི་བྱེད་པ་པོ། །
ཉིན་མཚན་རྣལ་འབྱོར་ཡང་དག་བསྟེན། །
ཡང་དག་ཡེ་ཤེས་དབང་ཐོབ་བསྒོམས། །
ཁམས་ཀྱི་རྡུལ་ནའང་འཁོར་ལོ་མཆོག །གཟུགས་ཅན་བདག་ཉིད་གཟུགས་ཀྱིས་ནི། །
འགྲོ་བའི་དོན་གྱི་བྱ་བ་བྱ། །
ཞེས་གསུངས་པ་རྣམས་ཀྱིས་བསྟན་ནོ། །
བཞི་པ་ལམ་གྱིས་བསྒྲུབས་པའི་འབྲས་བུ་ལ་གཉིས་ཏེ། ཐུན་མོང་གི་དངོས་གྲུབ་དང་། ཕྱག་རྒྱ་ཆེན་པོ་མཆོག་གི་དངོས་གྲུབ་བོ། །
དང་པོ་ལ་བརྒྱད་དེ། རིག་འཛིན་དང་། མངོན་ཤེས་དང་། མི་སྣང་བ་དང་། རྒྱ་མཚོ་བཅག་པ་དང་། མངགས་གཞུག་དང་། སྔགས་ཀྱི་ཁྱད་པར་དང་། མིག་སྨན་དང་། ལས་བཞིའི་རབ་ཏུ་དབྱེ་བའོ། །
གཉིས་པ་ནི་ཡང་དག་པའི་ཡེ་ཤེས་ལ་དབང་ཐོབ་པ་ས་དང་པོ་མཐོང་བའི་ལམ་ནས་བརྩམས་ཏེ། གསང་གསུམ་གཅིག་དུ་འདུས་པ་རྡོ་རྗེ་འཛིན་པའི་སའི་བར་ཏེ། དངོས་གྲུབ་འབྱུང་བའི་གཏེར་ལས། ཅིག་ཤོས་རྡོ་རྗེ་གསུམ་ཡིན་ཏེ། །
དེ་དང་དེ་རུ་རབ་བརྟན་པའི། །
སངས་རྒྱས་ཉིད་གྲུབ་དངོས་གྲུབ་ནི། །
ཡང་དག་ཡེ་ཤེས་དབང་ཐོབ་བོ། །
ཞེས་གསུངས་པས་སོ། །
འབྲས་བུ་མཐར་ཐུག་ནི་ཟབ་གསལ་གཉིས་མེད་དེ། གྲོལ་བའི་ཐིག་ལེ་ལས། ཟབ་མོ་ཁོ་ན་རྟོགས་པས་མིན། །
གསལ་བ་དག་ཀྱང་དེ་བཞིན་ནོ། །
དེ་ཕྱིར་ཐལ་བྱུང་ཟབ་མོ་ཡིས། །
གྲོལ་འདོད་དེ་ལ་ང་མ་དད། །
དེ་བས་གཉིས་མེད་རང་བཞིན་དུ། །
རྟོགས་པས་ཚེ་འདིར་འབྲས་ཐོབ་ངེས། །
རྣམ་པར་རྟོག་པ་ཀུན་བྲལ་བས། བསམ་བརྗོད་ཡུལ་ལས་ཤིན་དུ་འདས། །
མཁའ་བཞིན་དྲི་མེད་ཀུན་འབྱུང་བ། །
བརྟགས་བྲལ་ཟབ་མོ་ཉིད་ཅེས་བྱ། །
ཕྱག་རྒྱ་ཆེན་པོའི་གཟུགས་འཆང་བ། །
སྒྱུ་མ་འཇའ་ཚོན་ལྟ་བུ་རུ། །
རང་དང་གཞན་གྱིས་རྒྱུད་སྦྱོང་བ། །
ཡང་དག་གསལ་བ་ཞེས་བྱའོ། །
ཞེས་གསུངས་པ་ལྟར་རོ། །
དེ་ལྟར་ལམ་སྤྱིའི་རྣམ་པར་གཞག་པ་མདོར་བསྡུས་པ་བསྟན་ཟིན་ནས། གསུམ་པ་དེ་ལས་བསྐྱེད་པའི་རིམ་པ་བྱེ་བྲག་ཏུ་བཤད་པ་ལ་གསུམ་སྟེ། གང་གིས་བསྒོམ་པའི་གང་ཟག གང་དུ་བསྒོམ་པའི་གནས། གང་བསྒོམ་པའི་རྣལ་འབྱོར་རོ། །
དང་པོ་ནི། སྙིང་རྗེ་ཆེན་པོའི་སྟོབས་ཀྱིས་བྱང་ཆུབ་ཀྱི་སེམས་བསྐྱེད་པ། སྦྱིན་པ་ལ་སོགས་པའི་ཡོན་ཏན་གྱིས་བརྒྱན་པ། ཟབ་མོ་སྔགས་ཀྱི་ཚུལ་ལ་ལྷག་པར་མོས་པ། དཔལ་ལྡན་འདུས་པའི་དཀྱིལ་འཁོར་དུ་དབང་བསྐུར་ཞིང་རྗེས་སུ་གནང་བ་ཐོབ་པ་སྟེ། ཁྱད་པར་བཞི་ལྡན་གྱིས་བསྒོམ་པར་ཀུན་བཟང་བསྡུས་པ་དང་། མར་མེ་མཛད་དང་། སྨན་པའི་ཞབས་སོགས་ཀྱིས་མཐུན་པར་གསུངས་སོ། །
གཉིས་པ་ནི། ཀུན་བཟང་བསྡུས་པ་ལས། ལ་ལར་དྲི་མེད་ཆུ་ནི་ཕུན་ཚོགས་ཤིང་། །

ཤིང་མཆོག་མཛེས་པས་རྣམ་པར་བརྒྱན་པ་ཡི། །
རི་བོའི་ཕྱོགས་གཅིག་ཏུ་ནི་བཅོམ་ལྡན་འདས། །
འཇམ་པའི་དབྱངས་ཞེས་བྱ་བར་རབ་བསྒྲུབ་བྱ། །
ཞེས་གསུངས་ཤིང་། །
དེ་ཡང་རྩ་རྒྱུད་ལེའུ་བཅུ་གཉིས་པར། །
དགོན་པ་ཆེན་པོའི་ས་ཕྱོགས་ནི། །
མེ་ཏོག་འབྲས་བུ་སོགས་པས་བརྒྱན། །
རི་བོ་དབེན་པ་དག་ཏུ་ནི། །
དངོས་གྲུབ་ཐམས་ཅད་བསྡུས་པ་བསྒྲུབ། །
ཞེས་གསུངས་པའི་དོན་དུ་མཛད་པར་སྣང་ཞིང་། གཞུང་གཞན་རྣམས་ལས་ཀྱང་དེ་བཞིན་དུ་འབྱུང་ངོ་། །
གནས་དེར་སྟེགས་བུ་གྲུ་བཞི་པ་བརྩེགས་ཏེ། ཙནྡན་དམར་པོ་སོགས་ཀྱིས་བྱུགས་ནས་མེ་ཏོག་སིལ་མ་བཀྲམ་སྟེ། དེར་བདེ་བའི་སྟན་ལ་རྡོ་རྗེའི་སྐྱིལ་ཀྲུང་གིས་འདུག་པར་གཞུང་གཞན་ཀུན་ལས་བཤད་ཅིང་། རིན་ཆེན་རྡོ་རྗེས། མི་བསྐྱོད་རྡོ་རྗེའི་སྒྲུབ་ཐབས་སུ། ཟླ་བ་དང་། ཉི་མ་དང་། ཆུ་དང་། སྨན་དང་། དྲི་ཞེས་བྱ་བས་དཀྱིལ་འཁོར་གྲུ་བཞི་པར་བྱུགས་ལ། མེ་ཏོག་དྲི་ཞིམ་པོ་སྣ་ཚོགས་པའི་སིལ་མ་གཏོར་བར་བྱའོ། །
དེ་དག་མེད་ན་ནི་ཐམས་ཅད་ཡིད་ཀྱིས་བྱས་ནས་དེར་སྟན་བདེ་བ་ལ་རྡོ་རྗེའི་སྐྱིལ་ཀྲུང་གིས་འདུག་སྟེ། ཞེས་བཤད་དོ། །
གསུམ་པ་ལ་གསུམ་སྟེ། དང་པོ་སྦྱོར་བ། དཀྱིལ་འཁོར་རྒྱལ་མཆོག ལས་རྒྱལ་མཆོག་གོ །དང་པོ་ལ་གསུམ་སྟེ། སྔོན་དུ་འགྲོ་བ་དང་། དངོས་གཞི་དང་། རྗེས་སུ་ཆགས་པའི་རྣལ་འབྱོར་རོ། །
དང་པོ་ལ་གསུམ་སྟེ། ལམ་ཐམས་ཅད་སངས་རྒྱས་ཀྱི་རྒྱུར་འགྱུར་བའི་ཕྱིར་དུ་ཚངས་པའི་གནས་བཞི་བསྒོམ་པ། ལས་ཀྱི་སྒྲིབ་པ་བཟློག་པའི་ཕྱིར་དུ་བསོད་ནམས་ཀྱི་ཚོགས་བསག་པ། དངོས་འཛིན་བཟློག་པའི་ཆེད་དུ་ཡེ་ཤེས་ཀྱི་ཚོགས་བསག་པའོ། །
དང་པོ་ནི། ཀུན་བཟང་རྒྱས་པར། ནངས་པར་ལངས་མ་ཐག་ཏུ། རྣམ་ཐར་སྒོ་གསུམ་གྱིས་གདོང་དག་པར་བྱས་ནས་སྙིང་ཁར་ཨཱཿཚེག་དྲག་ཅན་ལས་བྱུང་བའི་ཟླ་བའི་དཀྱིལ་འཁོར་གྱི་སྟེང་དུ་མཾ་གྱི་ཡི་གེ་གཟུང་འཛིན་གྱིས་སྟོང་པ་བསྒོམས་ནས་དེའི་འོད་ཀྱིས་སྙིང་རྗེ་ཐོག་མར་བྱས་པའི་ཚད་མེད་བཞི་བསྒོམ་ཚུལ་རྒྱས་པར་གསུངས་ལ། དེ་བཞིན་དུ་ཞལ་ལུང་ལས། དེ་ནས་སེམས་ཅན་ཐམས་ཅད་ཀུན། །
ཚངས་སྤྱོད་ཆེན་པོ་བཞིས་དམིགས་ཏེ། །
ཞེས་དང་། དེའི་འགྲེལ་པར་སེམས་ཅན་ཐམས་ཅད་ཀུན་ཞེས་པ་ནི་ཡུལ་ཚད་མེད་པའོ། །
ཡུལ་ཅན་གང་ཞེ་ན་ཚངས་སྤྱོད་ཆེན་པོ་བཞིས་དམིགས་ཏེ། ཞེས་པ་ནི་སྟོན་པ་སངས་རྒྱས་བཅོམ་ལྡན་འདས་ནི་ཚངས་པ་ཆེན་པོ་སྟེ། དེའི་སྤྱོད་པ་ནི་སྙིང་རྗེ་ལ་སོགས་པ་བཞིའོ། །
དེས་དམིགས་པའོ། །
ཇི་ལྟར་དམིགས་ཞེ་ན། ས་བོན་གྱི་འོད་ཟེར་གྱིས་སྣང་བའི་སེམས་ཅན་རྣམས་མཐོང་བའི་ལམ་དུ་བྱས་ལ། དེ་རྣམས་སྡུག་བསྔལ་དང་། དེའི་རྒྱུ་ལས་གྲོལ་བར་བྱའོ་སྙམ་པ་ནི་སྙིང་རྗེས་དམིགས་པའོ། །
ཞེས་སོགས་རྒྱས་པར་གསུངས་སོ། །
དངོས་གྲུབ་འབྱུང་བའི་གཏེར་ལས། འོད་ཟེར་གྱིས་མཐོང་ཡུལ་དམིགས་ཏེ། །
སྙིང་རྗེ་ལ་སོགས་བསྒོམ་པར་བྱ། །
ཞེས་དང་། རིན་ཆེན་རྡོ་རྗེས། རྣམ་པར་དག་པའི་སྒོ་གསུམ་རྣམ་པར་དག་ཅིང་བྱམས་པ་ལ་སོགས་པ་བསྒོམས་པ་སྔོན་དུ་འགྲོ་བ་དང་། ཞེས་གསུངས་སོ། །
བསོད་སྙོམས་པས་ཐོག་མར་བྱམས་པ་དང་། སྙིང་རྗེ་གཉིས་བསྒོམས་ནས། དེའི་འོག་ཏུ་སྙིང་ཁར་ས་བོན་བསྒོམས་ཏེ། ཚོགས་ཞིང་སྤྱན་དྲང་བར་བཤད་ཅིང་། ཀུན་བཟང་བསྡུས་པ་དང་། ཇོ་བོ་རྗེའི་འཇིག་རྟེན་དབང་ཕྱུག་གི་སྒྲུབ་ཐབས་དང་། མར་མེ་མཛད་རྣམས་ཀྱིས་སྐབས་འདིར་ཚད་མེད་བཞི་བསྒོམ་ཚུལ་གསལ་བར་མ་གསུངས་ཀྱང་། དེ་དག་ཏུ་ཡང་ཁ་བསྐང་བར་བྱ་སྟེ། ཀུན་བཟང་རྒྱས་པ་དང་། ཞལ་ལུང་ལས་གསུངས་པའི་ཕྱིར་རོ། །

ཞལ་ལུང་གི་འགྲེལ་པའི་ལུང་དེས་ཚངས་པའི་གནས་ཞེས་པ་དང་། ཚངས་པའི་སྤྱོད་པ་ཞེས་པ་དོན་གཅིག་པར་ཡང་བསྟན་ཅིང་། ཚངས་པ་སངས་རྒྱས་བཅོམ་ལྡན་འདས་ལ་ངོས་འཛིན་པས་འདི་བསྒོམ་པའི་དགོས་པ་ཡང་གསལ་བར་བཤད་དོ། །
བསྒོམ་པའི་གོ་རིམ་ཀྱང་གཞུང་གཉིས་ཀྱི་བྱམས་པ་ནས་བསྒོམ་པར་བཤད་ཀྱང་། ཚད་ལྡན་གྱི་གཞུང་གསུམ་ལས། སྙིང་རྗེ་ནས་བསྒོམ་པར་གསུངས་པས་ཉམས་སུ་ལེན་པའི་ཚེ་ཡང་དེ་བཞིན་དུ་ཤེས་པར་བྱའོ། །
གཉིས་པ་ལ་བཞི་སྟེ། ཚོགས་ཀྱི་ཞིང་དམིགས་པ། ཕྱག་འཚལ་ཞིང་མཆོད་པ། རྒྱུན་བཤགས་བྱ་བ། དེ་དག་གི་དགོས་པ་བཤད་པའ་ོ། །
དང་པོ་ནི་ཀུན་བཟང་གཉིས་དང་། འཇིག་རྟེན་དབང་ཕྱུག་གི་སྒྲུབ་ཐབས་དང་། བསོད་སྙོམས་པ་དང་། རིན་ཆེན་རྡོ་རྗེའི་གཞུང་རྣམས་ལས། སྙིང་ཁའི་ས་བོན་ལས་འོད་ཟེར་སྤྲོས་ཏེ། བསྒོམ་པར་འགྱུར་བའི་དཀྱིལ་འཁོར་གྱི་འཁོར་ལོ་མདུན་གྱི་ནམ་མཁར་དམིགས་པ་ཙམ་ལས་གཞན་གསལ་ཁ་མི་སྣང་ཡང་། བློའི་བྱེ་བྲག་གིས། སངས་རྒྱས་ཀུན་དུ་བཞུགས་པ་འོད་ཟེར་གྱིས་གསལ་བར་བྱ་སྟེ། ལྟ་བ་དང་། ལོགས་ནས་སྤྱན་འདྲེན་པ་གང་ཡང་རུང་བས་ཆོག་པར། ཀྱཻ་རྡོ་རྗེའི་མན་ངག་འགའ་ཞིག་ལས་འབྱུང་བ་ལྟར་འདིར་ཡང་དེ་བཞིན་ནོ། །
ཁྱད་པར་དུ་ཡང་ཀུན་བཟང་རྒྱས་པར། སྙིང་ཁའི་ས་བོན་ལས་འོད་ཟེར་ཁ་དོག་གཅིག་པ་སྤྲོས་ཏེ། འོད་ཟེར་གྱི་རྩེ་མོ་ལ། འཇམ་པའི་རྡོ་རྗེ་སྤྲོས་པས་ཞེས་གསུངས་པས་སྤྱན་འདྲེན་པ་ལ་ཉེ་བར་སྣང་ཞིང་། བླ་མ་དང་། སངས་རྒྱས་དང་། བྱང་ཆུབ་སེམས་དཔའ་དང་། རྡོ་རྗེ་རྣལ་འབྱོར་མ་མཐའ་དག་གིས་ནམ་མཁའི་དཀྱིལ་འཁོར་ཁྱབ་པར་བལྟ་བར་བཤད་དོ། །
སྨན་ཞབས་ཀྱིས། འོད་ཟེར་གྱིས་གསལ་སངས་རྒྱས་དང་། །
བླ་མ་ལ་སོགས་མདུན་དུ་དམིགས། །
ཞེས་པ་ནི་ལུགས་དང་པོ་ལ་ཉེ་བར་སྣང་ལ། རིན་ཆེན་རྡོ་རྗེ་མི་བསྐྱོད་པ་གཙོ་བོར་བྱས་པའི་དབང་དུ་བྱས་ནས། སྙིང་ཁར་ཉི་མའི་དཀྱིལ་འཁོར་ལ་ཧཱུྃ་བསམ་ནས། དེའི་འོད་ཀྱིས་དཀྱིལ་འཁོར་གྱི་འཁོར་ལོ་དང་། དེ་དང་ཐ་མི་དད་པའི་གཟུགས་ཅན་གྱི་ལྷ་མོ་རྣམས་ཀྱིས་ཀྱང་གང་བར་དམིགས་པར་བསམ་པར་བཤད་ལ། བསོད་སྙོམས་པས་སངས་རྒྱས་ལྔ་རྣམས་དང་། རང་གི་འདོད་པའི་ལྷ་དང་། སློབ་དཔོན་མངོན་སུམ་དུ་ནམ་མཁའ་ལ་བསམ་སྟེ་ཞེས་བཤད་དོ། །
མར་མེ་མཛད་ཀྱིས། ཕྱོགས་བཅུ་དུས་གསུམ་འབྱུང་བ་ཡི། །
སངས་རྒྱས་རྣམས་ཀྱི་མདུན་གནས་ཏེ། །
ཞེས་པ་ཙམ་ལས། དཀྱིལ་འཁོར་འཁོར་ལོ་སྤྱན་འདྲེན་པའི་གསལ་ཁ་མི་སྣང་ངོ་། །
གཉིས་པ་ནི་ཀུན་བཟང་བསྡུས་པར། སྣ་ཚོགས་མཆོད་པའི་སྤྲིན་རྣམས་ནི། །
དང་པོར་སྤྲོ་སོགས་བློ་ལྡན་གྱིས་བྱ་ཞིང་། །
ཞེས་པ་ཙམ་ལས་མི་སྣང་ལ། ཇོ་བོ་རྗེས་ཐོག་མར། ཀཱ་ཡ་ཝཱཀྐ་ཙིཏྟ་སོགས་ཀྱིས་ཕྱག་བྱས་ནས། དེའི་རྗེས་ལ་མཆོད་པ་བྱ་བར་བཤད་ཅིང་གཞུང་གཞན་ཐམས་ཅད་ལས། ཐོགས་མར་མཆོད་པ་བྱས་ནས། ཕྱག་རྗེས་ལ་བྱ་བར་བཤད་དོ། །
མཆོད་པའི་རྣམ་གྲངས་ལ་ཀུན་བཟང་རྒྱས་པར། འོད་ཟེར་གྱི་རྩེ་མོ་ལས། མེ་ཏོག་དང་། བདུག་པ་དང་། མར་མེ་དང་། དྲི་དང་། ལྷ་བཤོས་དང་། ན་བཟའ་དང་། རྒྱལ་མཚན་དང་། དྲིལ་བུ་དང་། འཕན་དང་། ནོར་བུ་དང་། རིན་པོ་ཆེ་དང་། བཻ་ཌཱུརྻ་དང་། རྟ་རིན་པོ་ཆེ་དང་། གླང་པོ་རིན་པོ་ཆེ་དང་། རལ་གྲི་རིན་པོ་ཆེ་དང་། འཁོར་ལོ་རིན་པོ་ཆེ་དང་། ནོར་བུ་རིན་པོ་ཆེ་དང་། བློན་པོ་རིན་པོ་ཆེ་དང་། ཁྱིམ་བདག་རིན་པོ་ཆེ་དང་། ཕྱི་དང་གསང་བའི་མཆོད་པས་མཆོད་ནས་ཞེས་དང་། རིན་ཆེན་རྡོ་རྗེས་ཀྱང་། གཟུགས་རྡོ་རྗེ་མ་སོགས་ལྔ་དང་། རིན་པོ་ཆེ་སྣ་བདུན་དང་། རྒྱལ་མཚན་དང་། ལྷ་བཤོས་ལ་སོགས་པ་ཕྱིའི་མཆོད་པ་དང་། སྤྱན་ལ་སོགས་པའི་རིག་མས་གསང་བའི་མཆོད་པ་བྱ་བར་བཤད་དོ། །

མར་མེ་མཛད་དང་། སྨན་ཞབས་དང་། ཇོ་བོ་རྗེ་དང་། བསོད་སྙོམས་པ་རྣམས་ཀྱིས། གཟུགས་རྡོ་རྗེ་ལ་སོགས་པ་ཞེས་པ་ཙམ་ལས་གཞན་གསལ་ཁ་མི་སྣང་ལ། ཐམས་ཅད་ཀྱང་མཆོད་བྱ་མཆོད་བྱེད་གཉིས་སུ་མེད་པའི་སྔགས་བརྗོད་པར་ནི་མཐུན་ནོ། །
མར་མེ་མཛད་ཀྱིས། མཆོད་པ་ལས་གཞན་གྱིས་ཕྱག་མ་བཤད་ཅིང་། ཇོ་བོ་རྗེ་དང་། ཀུན་བཟང་རྒྱས་པ་ལས། ཀཱ་ཡ་ཝཱཀྐ་ཙིཏྟ་སོགས་ཀྱིས་ཕྱག་བྱེད་པར་བཤད་ལ། སྨན་པའི་ཞབས་ཀྱིས། གཟུགས་རྡོ་རྗེ་ལ་སོགས་པ་ཡི། །
མཆོད་པའི་སྤྲིན་སྤྲོ་ཕྱག་ཀྱང་འཚལ། །
ཞེས་དང་། བསོད་སྙོམས་པས། གཟུགས་རྡོ་རྗེ་ལ་སོགས་པ་རྣམས་ཀྱིས་ཡང་དག་པར་མཆོད་ལ་ཕྱག་བྱ་སྟེ། ཞེས་བཤད་ཀྱང་། ཕྱག་ཅི་ལྟར་བྱ་བའི་ཚུལ་མ་བཤད་པས་བསྡུ་ན་ཀཱ་ཡ་སོགས་ཀྱིས་ཕྱག་བྱ་ཞིང་། རྒྱས་པར་སྤྲོ་ན། ཞལ་ལུང་དང་། སྒྲུབ་ཐབས་ཀུན་བཟང་གི་མཆོད་པར་བརྗོད་པའི་ཚིགས་སུ་བཅད་པ་གཉིས་ཀྱིས་ཀྱང་རུང་ཞིང་། ཀུན་བཟང་རྒྱས་པ་ལས་ནི་དེ་ཉིད་ལྔ་པས་བསྟོད་པར་བཤད་དོ། །
གསུམ་པ་ནི། ཀུན་བཟང་རྒྱས་པར། སྡིག་པ་བཤགས་པ་དང་། བསོད་ནམས་ལ་རྗེས་སུ་ཡི་རང་བ་དང་། བསོད་ནམས་ཡོངས་སུ་བསྔོ་བ་དང་། སྐྱབས་སུ་འགྲོ་བ་དང་། བདག་ཉིད་ཀྱི་དངོས་པོ་དབུལ་བ་དང་། བྱང་ཆུབ་ཀྱི་སེམས་རྣམ་པ་གཉིས་བསྐྱེད་པར་བྱ་བར་གསུངས་ཤིང་། ཚིག་ནི། གང་ཞིག་ཐོག་མེད་ཅེས་བྱ་བ་ལ་སོགས་པའི་ཚིགས་སུ་བཅད་པས་བྱ་བར་གསུངས་པས་ཚིགས་བཅད་དེ་ལ་སྐྱབས་འགྲོ་དང་། སེམས་བསྐྱེད་ཀྱི་བར་དུ། བདག་ཉིད་ཀྱི་དངོས་པོ་དབུལ་བ་ཡོད་པར་སྣང་ངོ་། །
ཀུན་བཟང་བསྡུས་པར། བདག་ཉིད་ཀྱི་དངོས་པོ་དབུལ་བའི་ཚིགས་བཅད་མི་སྣང་ཞིང་། སྨན་པའི་ཞབས་ཀྱིས། ཞལ་ལུང་གི་འགྲེལ་པར། བདག་ཉིད་ཀྱི་དངོས་པོ་དབུལ་བ་མེད་པར། བྱང་ཆུབ་ཀྱི་སེམས་བསྐྱེད་པའི་རྗེས་སུ་ལམ་བརྟེཾན་པ་བཤད་ཀྱང་དེ་ནི་འཇུག་པ་སེམས་བསྐྱེད་ཡིན་པ་འདྲའོ། །
མར་མེ་མཛད་དང་། རིན་ཆེན་རྡོ་རྗེ་གཉིས་ཀྱིས། བསྔོ་བ་དང་། སྐྱབས་འགྲོའི་བར་དུ། ཀུན་འདོད་དབུགས་འབྱིན་སྩོལ་མཛད་པའི། །
སངས་རྒྱས་ཀུན་ལ་བདག་བསྐུལ་བས། །
བསྟན་པ་ནམ་མཁའི་མཐའ་མཉམ་པར། །
འཇིག་རྟེན་ཀུན་སྡིག་མེད་སྣང་མཛོད། །
ཅེས་པ་བསྣན་པར་གསུངས་ཤིང་། ཇོ་བོ་རྗེ་དང་། བསོད་སྙོམས་པ་སོགས་ཀྱིས། ཀུན་བཟང་བསྡུས་པ་ལས་འབྱུང་བའི་ཚིགས་སུ་བཅད་པ་འདི་ཁོ་ནས་བྱ་བར་བཤད་པས། ཀུན་འདོད་དབུགས་འབྱིན་སོགས་དང་། བདག་ཉིད་ཀྱི་དངོས་པོ་དབུལ་བར་མི་བཞེད་དོ། །
ཀུན་བཟང་བསྡུས་པ་འདི་ནི། སྤར་པ་ཏའི་ཕུག་ཏུ། བླ་མ་ཆེན་པོས་གཞུང་ཕལ་ཆེར་བརྩམས་ཟིན་པའི་མཇུག་ཏུ། བླ་མ་བ་ལིཾ་པཱ་ཏའི་ཐུགས་མཉེས་པའི་ཆེད་དུ་མཛད་པར་གསུངས་པས། རྒྱུན་བཤགས་འདི་ཉིད་གཙང་བར་སྣང་སྟེ། ཞལ་ལུང་ལས། དེ་ནས་བླ་མ་ཆེན་པོ་བ་ལིཾ་པཱ་ཏའི་དྲུང་དུ་བགྲོད། །
བདག་གི་བླ་མ་དེ་ཡང་མཉེས་བྱའི་ཕྱིར་ན་སྒྲུབ་པའི་ཐབས། །
ཅུང་ཟད་བསྡུས་པས་དེ་རུ་བླ་མ་ལ་སོགས་ཀུན། །
མཉེས་པར་བྱས་ཏེ་སྔོན་གནས་བགྲོད་ནས་སྐལ་ལྡན་དོན་འགའ་བྱས། །
ཞེས་གསུངས་པས་སོ། །
ཤཱནྟི་པས། ཕྱག་འཚལ་བ་ནས་བསྔོ་བའི་བར་བདུན་དང་། དེའི་རྗེས་སུ་སྐྱབས་འགྲོ་དང་། སེམས་བསྐྱེད་དང་། ལུས་དབུལ་བ་སྟེ། བཅུ་བཤད་པ་ནི་དང་པོ་གཉིས་ཀྱི་ངོས་འཛིན་ཙམ་མ་གཏོགས་ཀྱེ་རྡོར་ཌོྃ་བྷི་ལུགས་ཀྱི་རྒྱུན་བཤགས་དང་མཐུན་པར་སྣང་ངོ་། །
བཞི་པ་ནི་དེ་ལྟར་བསོད་ནམས་ཀྱི་ཚོགས་བསགས་པའི་དགོས་པ་ཡང་། ཞལ་ལུང་གི་འགྲེལ་པར། མཚམས་མེད་པ་ལ་སོགས་པའི་ལས་ཀྱི་སྒྲིབ་པ་བཟློག་པའི་ཆེད་དུ་ཡིན་པར་གསུངས་པས། སེར་སྣའི་ལས་སྒྲིབ་ཀྱི་གཉེན་པོར་མཆོད་པ། ཡུལ་ཁྱད་པར་ཅན་ལ་མ་གུས་པའི་ལས་སྒྲིབ་ཀྱི་གཉེན་པོར་ཕྱག་འཚལ་བ། མཚམས་མེད་པ་ལ་སོགས་པའི་ལས་སྒྲིབ་ཚབས་ཆེ་བའི་གཉེན་པོར་སྡིག་པ་བཤགས་པ། གཞན་གྱི་དགེ་བ་ལ་ཕྲག་དོག་གི་ལས་སྒྲིབ་ཀྱི་གཉེན་པོར་རྗེས་སུ་ཡི་རང་བ། གཞན་གྱི་དགེ་བ་ཆུད་གསོན་པའི་ལས་སྒྲིབ་ཀྱི་གཉེན་པོར་བསྔོ་བ། ལོག་པར་མོས་པའི་ལས་སྒྲིབ་ཀྱི་གཉེན་པོར་སྐྱབས་སུ་འགྲོ་བ། གཞན་ལ་གནོད་པ་བྱས་པའི་ལས་སྒྲིབ་ཀྱི་གཉེན་པོར་བྱང་ཆུབ་ཀྱི་སེམས་གཉིས་བསྐྱེད་པའོ། །

ཡང་འོག་གི་ཡེ་ཤེས་ཀྱི་ཚོགས་དང་། ཟུང་དུ་འབྲེལ་བས་ཚོགས་གཉིས་ཟུང་དུ་འཇུག་པའི་དགོས་པ་སྟེ། གསང་སྔགས་འབྲས་བུ་ལམ་དུ་བྱེད་པས་བསྐལ་པ་གྲངས་མེད་གསུམ་དུ་ཚོགས་བསག་པ་དང་། དེའི་འབྲས་བུ་མངོན་པར་སངས་རྒྱས་པའི་སྣོད་བཅུད་སྦྱང་བ་ཐམས་ཅད་མངོན་པར་རྟོགས་པ་གཅིག་གི་ནང་དུ་ཉམས་སུ་ལེན་པའི་ཚེ་སྔོན་འགྲོ་ཚོགས་བསག་པ་དགོས་པའི་ཕྱིར་རོ། །
གསུམ་པ་དངོས་འཛིན་བཟློག་པའི་ཕྱིར་ཡེ་ཤེས་ཀྱི་ཚོགས་བསག་པ་ལ་གཉིས་ཏེ། གཞན་གྱི་ལོག་རྟོག་དགག་པ་དང་། རང་ལུགས་འཐད་པའི་ཕྱོགས་བཤད་པའོ། །
དང་པོ་ལ་གཉིས་ཏེ། སྣང་བ་མི་བསལ་བའི་ཕྱོགས་དགག་པ་དང་། བདེན་པ་མི་བསལ་བའི་ཕྱོགས་དགག་པའོ། །
དང་པོ་ནི། མན་ངག་མེད་པར་གསང་སྔགས་རང་བཟོར་འཆད་པའི་བོད་ཁ་ཅིག་ན་རེ། ཡེ་ཤེས་ཚོགས་བསག་གི་སྟོང་ཉིད་བསྒོམ་པའི་དོན། སྣང་བའི་སྟེང་དུ་བདེན་པ་བསལ་ནཾས་བདེན་མེད་སྒྱུ་མ་ལྟ་བུའི་སྣང་བ་ནི་བསལ་དུ་མི་རུང་སྟེ། དེ་བསལ་ན་ཐ་སྙད་བདེན་པ་ལ་སྐུར་པ་བཏབ་པས་ཆད་ལྟར་འགྱུར་བའི་ཕྱིར་དང་། འཆད་ལྟ་ནི་སེམས་ཅན་དམྱལ་བའི་རྒྱུ་ཡིན་པས་ཡེ་ཤེས་ཚོགས་བསག་ཏུ་མི་རུང་བའི་ཕྱིར་རོ། །
གནད་འདི་མ་རྟོགས་པར་བོད་སྔ་མ་དག་བཙན་ཐབས་སུ་སྟོང་ཉིད་བསྒོམ་པ་ཞེས་བྱ་བ་སྔགས་བརྗོད་པ་ཙམ་གྱིས་སྐད་ཅིག་གིས་སྣང་བ་ཐམས་ཅད་མི་དམིགས་པར་བསམ་པ་ནི་ལོག་རྟོགས་ཆེན་པོ་ཡིན་ཏེ། དེ་ལྟར་ན་ཐོ་བ་བུམ་པའི་འཇིག་རྒྱུ་ཡིན་པ་ལྟར། སྟོང་ཉིད་སྣང་བའི་འཇིག་རྒྱུར་ཐལ་བའི་ཕྱིར་རོ་ཞེས་འཛེར་བར་བྱེད་དོ། །
འདིའི་དོན་ལ་དཔྱད་ན་ཁྱོད་ཀྱིས་ཕྱོགས་སྔར་བྱས་པའི་སྣང་བ་བསལ་བའི་དོན་སྣང་བ་ཐམས་ཅད་གཏན་མེད་དུ་བཏང་བ་ལ་བྱེད་དམ། དེའི་ཚེ་རེ་ཞིག་བློ་ངོར་མི་དམིགས་པ་ཙམ་ལ་བྱེད། དང་པོ་ལྟར་ན་ཁྱོད་ཀྱི་ཕྱོགས་སྔར་བྱས་པའི་རྣལ་འབྱོར་པ་དེས་ཡེ་ཤེས་ཚོགས་བསག་བསྒོམས་པའི་རྗེས་སུ་ད་ལྟར་གྱི་སྣང་བ་འདི་དག་རྒྱུ་མེད་པར་གསར་དུ་བྱུང་བ་ཡིན་ནམ། ཡང་ན་ད་ལྟ་ཡང་སྣང་བ་གཏན་མེད་གང་ཡིན་སྨྲ་དགོས་ཏེ། དེའི་ཚེ་སྣང་བ་ཐམས་ཅད་གཏན་མེད་དུ་བཏང་འདུག་པའི་ཕྱིར། གཉིས་པ་ལྟར་ན་ལུང་དང་འགལ་བ། མྱོང་བ་དང་འགལ་བ། ཁས་བླངས་དང་འགལ་བ་གསུམ་ལས། དང་པོ་ནི། ཁྱོད་ཡེ་ཤེས་ཚོགས་བསག་གི་ཚེ་སྣང་བ་རེ་ཤིག་བློ་ངོར་མི་དམིགས་པ་ཙམ་ཡང་བཀག་ནས། སྣང་བ་དམིགས་པར་འདོད་ན། ཞལ་ལུང་གི་འགྲེལ་པར། བྱང་ཆུབ་ཀྱི་སེམས་བྱིན་གྱིས་བརླབ་པའི་སྔགས་ཀྱིས་གུད་ན་ཡོད་པ་ལྟ་བུའི་ཕྱི་རོལ་གྱི་རང་བཞིན་སྟོང་པར་བྱས་ཏེ། དེར་སྣང་བ་ཡིད་ལ་མི་བྱེད་པས་སོ་ཞེས་གསུངས་པ་འདི་དང་འགལ་ལོ། །
གཉིས་པ་ནི་དེའི་ཚེ་བློ་ངོར་སྣང་བ་མི་བསལ་ན། ཁང་མིག་ཆུང་ངུ་གཅིག་གི་ནང་ན་རྣལ་འབྱོར་པ་གནས་ནས་རྟེན་དང་བརྟེན་པར་བཅས་པའི་དཀྱིལ་འཁོར་གྱི་འཁོར་ལོ་རྒྱ་ཆེ་བ་བསྒོམ་པའི་ཚེ་ཁང་པ་ཆུང་ངུ་དེ་གཞལ་ཡས་ཁང་གི་ཕྱི་རོལ་ན་ཡོད་དམ་ནང་དུ་ཡོད། རང་གི་གཏིང་བའི་གདན་དེ་གདན་པད་ཟླ་སོགས་ཀྱི་སྟེང་ན་ཡོད་དམ་འོག་ན་ཡོད། ལུས་ལ་གོན་པའི་གོས་དེ་ཞལ་ཕྱག་མང་པོ་བསྒོམས་པའི་ཕྱི་རོལ་ན་གཡོགས་པ་ལྟ་བུར་ཡོད་དམ། དཀྲིས་པའི་ཚུལ་དུ་ཡོད་ལེགས་པར་སོམས་ལ་སྨྲོས་ཤིག དེའི་ཚེ་ཁང་ཆུང་སོགས་ཡིད་ལ་མི་བྱེད་པ་ཡིན་ནོ་སྙམ་ན་གཞན་གྱིས་ཀྱང་དེ་ལས་གཞན་གཏན་མེད་ཇི་ལྟར་བྱས་སེམས་རྣལ་དུ་ཕོབ་ལ་སྨྲོས་ཤིག གསུམ་པ་ནི། ཁྱེད་རང་གིས་འདུས་པ་འཕགས་ལུགས་ཀྱི་ཡེ་ཤེས་ཀྱི་ས་བསྐྱེད་པའི་སྐབས་སུ། སྣོད་བཅུད་སྲུང་བའི་འཁོར་ལོ་དང་བཅས་པ་འོད་གསལ་སྟོང་པ་ཉིད་དུ་ཐིམ་ཞེས་དང་། ལྷག་མོས་འོད་གསལ་དུ་ཐིམ་པའི་སྐབས་སུ་ལྷག་མོས་ཀྱི་ལྷ་ཐམས་ཅད་གཙོ་བོའི་ལུས་ལ་བསྡུས། གཙོ་བོའི་ལུས་ཀྱང་རིམ་གྱིས་བསྡུས་ནས་མི་དམིགས་པ་དང་། གཙོ་བོ་འོད་གསལ་དུ་བསྡུ་བའི་སྐབས་སུ་ཡང་དེ་ལྟར་ཁས་བླངས་པ་དང་འགལ་ཏེ། དེ་འདྲ་བའི་སྣང་བ་གསལ་ན་ཐ་སྙད་བདེན་པ་ལ་སྐུར་པ་བཏབ་པའི་ཆད་ལྟ་ཡིན་པས་སེམས་ཅན་དམྱལ་བའི་རྒྱུ་ཡིན་གྱི་ཡེ་ཤེས་ཀྱི་སའི་ཆ་བསྐྱེད་པ་སོགས་སུ་མི་རུང་བའི་ཕྱིར་ཞེས་དང་། ཡེ་ཤེས་ཀྱི་སའི་ཆ་བསྐྱེད་པ་སོགས་སྣང་བ་དེ་དག་གི་འཇིག་རྒྱུར་ཐལ་བའི་ཕྱིར་རོ་ཞེས་ཅིའི་ཕྱིར་མི་མཚུངས། དེའི་ལན་ལ་གཟུ་བོར་མི་གནས་པའི་རྒོལ་བ་དེ་ན་རེ། ངེད་ཀྱིས་དེའི་ཚེ་སྣང་བ་དེ་དག་རེ་ཤིག་བློ་ངོར་མི་དམིགས་པ་ཙམ་ཡིན་གྱི་གཏན་མེད་དུ་མ་བཏང་། ཁྱེད་ཀྱིས་གཏན་མེད་དུ་གཏང་བ་ཡིན་ནོ་ཞེས་སྨྲའོ། །

འདིའི་ལན་དྲན་པ་གནས་པའི་ངོར་གོང་དུ་བརྗོད་ཟིན་ཀྱང་། ད་ནི་སྨྱོན་པ་དང་ལྷན་ཅིག་མི་རྩོད་དོ། །
གཉིས་པ་ལ་གཉིས་ཏེ། འཕགས་པའི་ཡུལ་དུ་དགག་སྒྲུབ་ཇི་ལྟར་བྱུང་བའི་ཚུལ། བོད་དུ་བྱུང་བའི་ལོག་རྟོག་གློ་བུར་བ་དགག་པའོ། །
དང་པོ་ནི། ཤཱནྟི་པ་ལ་སོགས་པ་སེམས་ཙམ་གྱི་གྲུབ་མཐའ་ཁས་བླངས་པའི་སྔགས་པ་དག་གིས་ཡེ་ཤེས་ཚོགས་བསག་གི་སྔགས་དོན་སྟོང་པ་ཉིད་ཡེ་ཤེས་རྡོ་རྗེའི་རང་བཞིན་གྱི་བདག་ཉིད་ངའོ་ཞེས་པའི་དོན་ལ། ཀུན་བཏགས་ཀྱིས་བསྡུས་པའི་ཆོས་ཐམས་ཅད་ཀྱི་རང་བཞིན་རྒྱུ་དང་། འབྲས་བུ་དང་བྲལ་བ་ནི་སྟོང་པ་ཉིད་ཡིན་ལ་དེའི་ཡེ་ཤེས་ནི་རྣམ་ཐར་སྒོ་གསུམ་རོ་གཅིག་པའི་སེམས་ཞེས་བྱ་བའི་དོན་ཏོ། །
དེ་ཉིད་མི་མཐུན་ཕྱོགས་ཀྱིས་མི་ཤིགས་པའི་ཕྱིར་རྡོ་རྗེ་དང་། རང་གི་ངོ་བོས་ཡོད་པས་རང་བཞིན་དང་། བདེན་པའི་བདག་ཉིད་ཅན་ཡིན་པས་བདག་ཉིད་དེ། དེ་ལ་ང་རྒྱལ་འཇོག་པ་ཡིན་ནོ། །
ཞེས་སྨྲའོ། །
ངག་གི་དབང་ཕྱུག་གྲགས་པ་སོགས་དབུ་མའི་སྐྱེས་ཆེན་རྣམས་ཀྱིས་འདི་ལ་སྐྱོན་འདི་ལྟར་བརྗོད་དེ། དེ་ལྟར་ན་སངས་རྒྱས་ཀྱི་ཡེ་ཤེས་རང་བཞིན་གྱིས་ཡོད་དགོས་པས་རང་བཞིན་མེད་པའི་ཡན་ལག་མ་ཚང་བར་འགྱུར་བའི་སྐྱོན་ཡོད་ཅིང་། སངས་རྒྱས་ཀྱི་ཡེ་ཤེས་ནི་རང་བཞིན་གྱིས་མེད་པ་ཡིན་ཏེ། གཅིག་དང་དུ་མ་ལ་སོགས་པའི་རང་བཞིན་གྱིས་སྟོང་པའི་ཕྱིར། དེ་སྐད་དུ་ཤེར་ཕྱིན་གྱི་མདོ་ལས། སངས་རྒྱས་ཀྱང་སྒྱུ་མ་ལྟ་བུ་རྨི་ལམ་ལྟ་བུ། མྱ་ངན་ལས་འདས་པ་ཡང་སྒྱུ་མ་ལྟ་བུ་རྨི་ལམ་ལྟ་བུའོ། །
མྱ་ངན་ལས་འདས་པ་ལས་ཆེས་ཁྱད་པར་དུ་འཕགས་པའི་ཆོས་འགའ་ཞིག་ཡོད་ན་དེའང་སྒྱུ་མ་ལྟ་བུ་རྨི་ལམ་ལྟ་བུའོ། །
ཞེས་ང་སྨྲའོ། །
ཞེས་གསུངས་པས་སོ། །
རང་བཞིན་མེད་པ་དེ་ཡང་ནམ་མཁའི་མེ་ཏོག་གམ། རི་བོང་གི་རྭ་ལྟར་ཅི་ཡང་མེད་པ་ནི་མ་ཡིན་ཏེ། དེ་བཞིན་ཉིད་དང་། ཡང་དག་མཐའ་ལ་སོགས་པའི་མིང་གི་རྣམ་གྲངས་དང་ལྡན་པའི་རྣམ་ཀུན་མཆོག་ལྡན་གྱི་སྟོང་ཉིད་ཡིན་ལ། དེ་ཉིད་རང་བཞིན་གྱིས་གྲུབ་ན་ལུང་དང་འགལ་ཏེ། ཇི་སྐད་དུ། རྒྱལ་བ་རྣམས་ཀྱིས་སྟོང་པ་ཉིད། །
ལྟ་ཀུན་ངེས་པར་འབྱུང་བར་གསུངས། །
གང་དག་སྟོང་པ་ཉིད་ལྟ་བ། །
དེ་ནི་སྒྲུབ་ཏུ་མེད་པར་གསུངས། །
སྟོང་པ་ཉིད་ལ་ལྟ་ཉེས་ན། །
ཤེས་རབ་ཆུང་རྣམས་ཕུང་བར་འགྱུར། །
ཇི་ལྟར་སྦྲུལ་ལ་བཟུང་ཉེས་དང་། །
རིག་སྔགས་ལོག་པར་སྒྲུབ་པ་བཞིན། །
ཞེས་གསུངས་པས་སོ། །
གཞན་ཡང་སྟོང་ཉིད་ཀྱི་དོན་རང་གི་ངོ་བོས་མི་སྟོང་པར་ཆོས་གཞན་གྱིས་སྟོང་པ་ལ་བྱེད་ན། སངས་རྒྱས་ལ་སོགས་པའི་དངོས་པོ་དང་། དེའི་སྟོང་ཉིད་ཐ་དད་པ་ཞིག་གམ་ཐ་མི་དད་པ་ཡིན། དང་པོ་ལྟར་ན་དངོས་པོ་རྣམས་སྟོང་པ་ཉིད་དུ་མི་རུང་སྟེ། དངོས་པོ་ལས་ཐ་དད་པའི་སྟོང་ཉིད་ཀྱིས་དངོས་པོ་སྟོང་པར་བྱེད་མི་ནུས་པའི་ཕྱིར། གལ་ཏེ་ཐ་དད་པའི་སྟོང་ཉིད་བསྒོམས་པའི་རིཾམ་པས་དངོས་པོ་ཐམས་ཅད་སྟོང་པར་བྱེད་ཅིང་ཉམས་པར་བྱེད་དོ་ཞེ་ན། དེ་ལྟར་ན་འདས་པའི་སངས་རྒྱས་གཅིག་གིས་སྟོང་པ་ཉིད་བསྒོམས་པའི་རིག་པ་མངོན་སུམ་དུ་མཛད་པའི་ཚེ་ཁམས་གསུམ་གྱི་དངོས་པོ་ཐམས་ཅད་མི་སྣང་བར་འགྱུར་རོ། །
གལ་ཏེ་དངོས་པོ་ལས་སྟོང་པ་ཉིད་ཐ་མི་དད་པ་ཡིན་ན་ནི་དེའི་ཚེ་སྟོང་ཉིད་ཀྱི་དོན། ཆོས་གཞན་གྱིས་སྟོང་པ་ཡིན་གྱི་རང་གི་ངོ་བོས་སྟོང་པ་མ་ཡིན་ནོ་ཞེས་པའི་དམ་བཅའ་ཉམས་སོ། །
ཞེས་སོགས་ཀྱི་རིགས་པ་དུ་མས་སུན་ཕྱུང་ནས་དངོས་པོ་དང་། སྟོང་པ་ཐ་མི་དད་པ་དབུ་མ་པའི་ལུགས་གཞུང་འཛུགས་པར་མཛད་དོ། །

ཞལ་ལུང་རྩ་འགྲེལ་ལས་ཀྱང་རྣལ་འབྱོར་སྤྱོད་པ་བ་འདོད་པའི་བདེན་དངོས་དབུ་མ་པས་བདེན་མེད་དུ་གཏན་ལ་ཕབ་པའི་ཚུལ་གསུངས་པ་ནི་འོག་དུ་བཤད་པར་བྱའོ། །
གཉིས་པ་ནི། གངས་རིའི་ཁྲོད་འདིར་གཞན་སྟོང་གི་གྲུབ་མཐའི་མིང་བཏགས་ནས་དབུ་སེམས་གང་ཡང་མ་ཡིན་པའི་ཐེག་པ་ཆེན་པོར་སྨྲ་བ་དག་ན་རེ། ཡེ་ཤེས་ཚོགས་བསག་གི་དོན་གཟུང་འཛིན་གཉིས་ཀྱིས་སྟོང་པའི་ཤེས་པ་རང་རིག་རང་གསལ་བདེན་པར་གྲུབ་པ་ནི་སྟོང་ཉིད་ཡེ་ཤེས་རྡོ་རྗེའི་རང་བཞིན་ཡིན་ལ་དེ་ལ་ང་རྒྱལ་འཇོག་པ་ཡིན་ཅིང་། འོག་ཏུ་ལྷར་བསྐྱེད་པ་ཡང་དེ་ཉིད་བསྐྱེད་པ་ཡིན་ནོ། །
གཉིས་སྟོང་གི་རང་རིག་དེ་ནི་ཆོས་དབྱིངས་དང་། བདེ་གཤེགས་སྙིང་པོ་དང་། དོན་དམ་པའི་བདེན་པ་དང་། ཀུན་གཞི་ཡེ་ཤེས་ཀྱང་ཡིན་ལ། འདི་ཉིད་བརྗོད་བྱའི་གཙོ་བོར་སྟོན་པའི་སྡོམ་རྣམ་གཉིས་དང་། ཚད་མ་རྣམ་འགྲེལ་དང་། ཉི་ཤུ་པ་དང་། སུམ་ཅུ་པའི་རབ་བྱེད་རྣམས་ཀྱང་དབུ་མ་ཆེན་པོའི་གཞུང་ཡིན་ཞིང་། ཀྱེ་རྡོར་དང་གསང་འདུས་ལ་སོགས་པའི་རྒྱུད་སྡེ་རྣམས་ཀྱི་དགོངས་པའང་འདི་ཉིད་ཡིན་ནོ། །
དབུ་མའི་གཞུང་ལས། ཡོད་མིན་མེད་མིན་སོགས་མཐའ་བཞིའི་སྤྲོས་བྲལ་སྟོན་པ་རྣམས་ཡུལ་ཆོས་དབྱིངས་མཐའ་བཞིའི་སྤྲོས་བྲལ་དུ་སྟོན་པ་མ་ཡིན་གྱི་ཡུལ་ཅན་མངོན་ཞེན་འགོག་པའི་ཚུལ་སྟོན་པ་ཡིན་ནོ་ཞེས་སྨྲའོ། །
འདི་དགག་པ་ལ་སེམས་ཅན་ཐམས་ཅད་འབད་མེད་དུ་གྲོལ་བར་ཐལ་བ། གྲུབ་མཐའ་བཞིའི་རྣམ་གཞག་མི་རུང་བ། སེམས་ཙམ་གྱི་གྲུབ་མཐའ་དང་དེ་སྨྲ་བའི་གང་ཟག་མི་རུང་བ། མཐར་ཐུག་གི་ལྟ་བ་ངོས་བཟུང་མི་རུང་བ། དབུ་མའི་དོན་མི་རུང་བ། འཁོར་འདས་ཀྱི་བྱ་བྱེད་མི་རུང་བ། ཞེན་པ་འགོག་ཚུལ་རྒྱ་ནག་གི་ལྟ་བར་འགྱུར་བ། རྗེས་ཀྱི་ཚིག་སྦྱོར་མི་རུང་བ། གོང་འོག་དང་ཟུང་འཇུག་མི་རུང་བ་སྟེ་དགུ་ལས། དང་པོ་ནི་ཡུལ་བདེན་གྲུབ་ལ་ཡུལ་ཅན་ངར་འཛིན་འཇོག་པ་ཡེ་ཤེས་ཚོགས་བསག་ཡིན་ན། སེམས་ཅན་ཐམས་ཅད་འབད་པ་མེད་པར་གྲོལ་བར་འགྱུར་ཏེ། རིན་ཆེན་ཕྲེང་བ་ལས། ཇི་སྲིད་ཕུང་པོར་འཛིན་ཡོད་པར། །
དེ་སྲིད་དེ་ལ་ངར་འཛིན་ཡོད། །
ངར་འཛིན་ཡོད་ན་ཡང་ལས་ཏེ། །
དེ་ལས་ཡང་ནི་སྐྱེ་བར་འགྱུར། །
ཞེས་དང་། སྟོང་ཉིད་བདུན་ཅུ་པ་ལས། རྒྱུ་དང་རྐྱེན་ལས་སྐྱེས་དངོས་རྣམས། །
ཡང་དག་པར་ནི་རྟོག་པ་གང་། །
དེ་ནི་སྟོན་པས་མ་རིག་གསུངས། །
དེ་ལས་ཡན་ལག་བཅུ་གཉིས་འབྱུང་། །
ཞེས་སེམས་ཅན་ཐམས་ཅད་དང་པོ་ནས་ཡུལ་བདེན་དངོས་ལ་ཡུལ་ཅན་ངར་འཛིན་འཇོག་པར་གསུངས་པའི་ཕྱིར་རོ། །
གཉིས་པ་ནི། རྩ་རྒྱུད་བརྟག་གཉིས་དང་། འཇམ་དཔལ་ཞལ་གྱི་ལུང་དང་། ཡེ་ཤེས་སྙིང་པོ་ཀུན་ལས་བཏུས་རྣམས་ལས། སངས་རྒྱས་པའི་གྲུབ་མཐའ་སྨྲ་བ་བཞིའི་རྣམ་གཞག་མཛད་པའི་ཚེ་བྱེ་བྲག་སྨྲ་བ། མདོ་སྡེ་པ། རྣལ་འབྱོར་སྤྱོད་པ་བ། དབུ་མ་པ་ཞེས་བཞི་བགྲངས་པའི་གསུམ་པ་དེ་སེམས་ཙམ་པ་ཡིན་ནམ། དབུ་མ་པ་ཡིན། དང་པོ་ལྟར་ན་གཉིས་མེད་ཀྱི་ཤེས་པ་རང་རིག་རང་གསལ་བདེན་པར་གྲུབ་པ་འདི་དབུ་མའི་གྲུབ་མཐའ་ཡིན་པ་འགལ་ཏེ། གསུམ་པ་དེས་དེ་ལྟར་འདོད་པ་བཞི་པ་དབུ་མ་པས་བཀག་པའི་ཕྱིར་ཏེ། ཞལ་གྱི་ལུང་ལས། གཟུང་འཛིན་སྤངས་པའི་ཡེ་ཤེས་ཆེ། །
དོན་དམ་ཤེལ་ལྟར་དག་པ་རུ། །
རྣལ་འབྱོར་སྤྱོད་པས་རབ་ཏུ་རྟོགས། །
སོ་སོར་སྣང་བའི་གཞུང་ཐམས་ཅད། །
དོན་དམ་མིན་ཏེ་གཅིག་པ་དང་། །
དུ་མའི་རང་བཞིན་བྲལ་བའི་ཕྱིར། །
ནམ་མཁའི་ཆུ་སྐྱེས་བཞིན་དུ་ནི། །
གཉིས་མེད་གཉིས་སུ་མེད་མིན་ཞིང་། །
ཤིན་དུ་དྲི་མེད་ནམ་མཁའ་ལྟར། །

བློ་ལྡན་དབུ་མ་པ་ཡིས་རྟོགས། །
ཞེས་དང་། དེའི་འགྲེལ་པར། གཉིས་པོས་སྟོང་པའི་རྣམ་པར་ཤེས་པ་ཤེལ་དག་པ་ལྟ་བུ་དོན་དམ་པ་རྫས་ཉིད་དུ་སེམས་པ་རྣལ་འབྱོར་སྤྱོད་པ་བས་རབ་ཏུ་རྟོགས་སོ། །
ཞེས་སོ། །
སོ་སོར་སྣང་བའི་གཞུང་ཐམས་ཅད་ཞེས་པ་ནི་བདག་དང་། གཟུང་འཛིན་དང་། དངོས་པོ་ཀུན་ཏུ་བརྟགས་པའོ། །
དེ་དག་ཀྱང་དོན་དམ་པ་མ་ཡིན་ཏེ། ཅིའི་ཕྱིར་ཞེ་ན། གཅིག་དང་དུ་མའི་རང་བཞིན་དང་བྲལ་བའི་ཕྱིར། དཔེར་ན་ནམ་མཁའི་ཆུ་སྐྱེས་བཞིན་དུ་གཞུང་ཐམས་ཅད་སྤངས་པ་སྟེ། ཞེས་དང་ཡེ་ཤེས་སྙིང་པོ་ཀུན་ལས་བཏུས་ལས། གཟུང་དང་འཛིན་པ་ལས་གྲོལ་བའི། །
རྣམ་པར་ཤེས་པ་དོན་དམ་ཡོད། །
བློ་མཚོའི་ཕ་རོལ་ཕྱིན་པ་ཡིས། །
རྣལ་འབྱོར་སྤྱོད་པའི་གཞུང་དུ་བསྒྲགས། །
རྣམ་ཤེས་དམ་པའི་དོན་ལྡན་པ། །
དེ་ཡང་བརྟན་རྣམས་མི་འདོད་དེ། །
གཅིག་དང་དུ་མའི་རང་བཞིན་དང་། །
བྲལ་ཕྱིར་ནམ་མཁའི་པདྨོ་བཞིན། །
ཞེས་གསུངས་པས་སོ། །
གཉིས་པ་ལྟར་ན། བཀའ་དང་བསྟན་བཅོས་དྲི་མ་མེད་པ་དེ་དག་གིས། སངས་རྒྱས་པའི་གྲུབ་མཐའ་སྨྲ་བ་བཞི་བགྲངས་པའི་ཚེ། བྱེ་བྲག་སྨྲ་བ། མདོ་སྡེ་པ། དབུ་མ་པ། དབུ་མ་པ་ཞེས་བགྲངས་ནས་སེམས་ཙམ་པ་ཡ་གྱལ་གཅིག་དུ་མི་བགྲང་བ་འདི་འདྲའི་བསྟན་པ་དཀྲུགས་པ་ལ་དགོས་པ་ཅི་ཞིག་བསྒྲུབ། གལ་ཏེ་གཉིས་མེད་ཀྱི་ཡེ་ཤེས་བདེན་པར་གྲུབ་པ་དབུ་མ་པ་ཆེན་པོའི་ལུགས་ཡིན་ཞིང་། དེ་བདེན་པར་མེད་པ་དབུ་མ་ངོ་བོ་ཉིད་མེད་པར་སྨྲ་བའི་ལུགས་ཡིན་ནོ་སྙམ་ན་དེ་ལྟར་ན་གཉིས་མེད་ཀྱི་ཡེ་ཤེས་བདེན་པར་མེད་པའི་ཕྱོགས་དང་པོར་བརྗོད་ནས། དེ་བདེན་པར་ཡོད་པའི་ཕྱོགས་ཀྱིས་འགོག་དགོས་པར་འགྱུར་ཏེ། གོང་མ་གོང་མའི་རིགས་པས་འོག་མ་འོག་མ་སུན་ཕྱུང་བར་གསུངས་པའི་ཕྱིར། འདོད་ན་སྔར་གྱི་ལུང་དང་འགལ་ཞིང་། གཏན་ཚིགས་ཀྱང་གྲུབ་སྟེ། ཞལ་ལུང་ལས། འོག་མའི་བློ་ནི་གོང་མ་ཡི། །
ཤེས་རབ་ཀྱིས་ནི་སུན་འབྱིན་ནོ། །
ཞེས་དང་། སྤྱོད་འཇུག་ལས། རྣལ་འབྱོར་པ་ཡང་བློ་ཁྱད་ཀྱིས། །
གོང་མ་གོང་མ་རྣམས་ཀྱིས་གནོད། །
ཞེས་གསུངས་པས་སོ། །
གལ་ཏེ་གཉིས་མེད་ཀྱི་རྣམ་ཤེས་དང་། ཀུན་གཞིའི་རྣམ་ཤེས་གཞན་དབང་ཡིན་པས་བདེན་པར་མེད་ཀྱང་། དེ་གཉིས་ཀྱི་ཡེ་ཤེས་ཡོངས་གྲུབ་ཡིན་པས་བདེན་པར་ཡོད་དོ་སྙམ་ན། ཁྱད་པར་དེ་ཡང་རང་བཟོ་སྟེ། ཞལ་ལུང་ལས། གཉིས་མེད་ཀྱི་ཡེ་ཤེས་ཞེས་དང་། ཡེ་ཤེས་སྙིང་པོ་ཀུན་ལས་བཏུས་ལས། གཉིས་མེད་ཀྱི་རྣམ་ཤེས་ཞེས་དོན་གཅིག་དུ་གསུངས་པའི་ཕྱིར་དང་། ལང་ཀར་གཤེགས་པ་ལས། བློ་གྲོས་ཆེན་པོ་དེ་བཞིན་གཤེགས་པའི་སྙིང་པོ་ཀུན་གཞིའི་རྣམ་པར་ཤེས་པ་ཞེས་བྱ་བ་སྦྱང་བར་བྱའོ། །
ཞེས་དང་། རྡོ་རྗེའི་ཚིག་རྐང་ལས། ཀུན་གཞི་རྣམ་ཤེས་དག་པའི་བྱང་ཆུབ་ཆེན་པོ་ཞེས་བདེ་གཤེགས་སྙིང་པོའི་རྣམ་གྲངས་ལ་ཀུན་གཞི་རྣམ་ཤེས་ཀྱི་སྒྲས་གསུངས་པའི་ཕྱིར་རོ། །
གཞན་དུ་ན། ཆོས་མངོན་པའི་མདོ་ལས་གསུངས་པའི་ཐོག་མ་མེད་པའི་དུས་ཀྱི་ཁམས་དེ་ཀུན་གཞི་རྣམ་ཤེས་ཡིན་ན། རྒྱུད་བླའི་འགྲེལ་པར། བདེ་གཤེགས་སྙིང་པོའི་སྒྲུབ་བྱེད་དུ་དྲངས་པ་དང་འགལ་ཞིང་། ཡེ་ཤེས་ཡིན་ན་ཐེག་བསྡུས་ལས། ཀུན་གཞི་རྣམ་ཤེས་ཀྱི་སྒྲུབ་བྱེད་དུ་དྲངས་པ་དང་འགལ་ཏེ། གཞུང་དེ་གཉིས་དབུ་མ་ཆེན་པོའི་ལུགས་སུ་སྨྲས་ཤིང་། ཡེ་ཤེས་དང་རྣམ་ཤེས་འགལ་བར་སྨྲས་པའི་ཕྱིར་རོ། །
གསུམ་པ་ནི། སྡོམ་རྣམ་གཉིས་དང་། ཚད་མ་རྣམ་འགྲེལ་དང་། ཤཱནྟི་པའི་འགྲེལ་པ་དག་ལྡན་དང་། དབྱིག་གཉེན་གྱི་ཡུམ་གསུམ་གནོད་འཇོམས་རྣམས་དང་། ཉི་ཤུ་པ་དང་། སུམ་ཅུ་པའི་རབ་བྱེད་སོགས་དབུ་མ་ཆེན་པོའི་གཞུང་ཡིན་ཅིང་། ཤཱནྟི་པ་སོགས་དབུ་མ་ཆེན་པོ་པ་ཡིན་ན་འཕགས་པའི་ཡུལ་ནས་བོད་དུ་འགྱུར་བའི་སེམས་ཙམ་གྱི་གཞུང་གང་ཡིན། འཕགས་པའི་ཡུལ་དུ་སེམས་ཙམ་གྱི་གྲུབ་མཐའ་འཛིན་པའི་པཎྜི་ཏ་གང་ཡིན་སྨྲ་དགོས་སོ། །

བཞི་པ་ནི། ཀླུ་སྒྲུབ་ཀྱི་རིགས་ཚོགས་ལས་རང་སྟོང་འགྲེལ་ཞིང་། བསྟོད་ཚོགས་ལས་གཞན་སྟོང་འགྲེལ་ན། དེ་གཉིས་གང་དབུ་མའི་ལྟ་བ་མཐར་ཐུག་ཡིན། རང་སྟོང་ཡིན་ན། གཞན་གྱི་འདོད་པ་གྲུབ་ཅིང་། རང་ལ་ཁས་བླངས་འགལ། གཞན་སྟོང་ཡིན་ན་འོག་མས་གོང་མ་སུན་ཕྱུང་བར་ཐལ་བ་སྔར་བརྗོད་ཟིན། གཉིས་ཀ་ཡིན་ན། གཉིས་མེད་ཀྱི་རྣམ་ཤེས་ཆོས་ཅན། ཁྱོད་རང་གི་ངོ་བོས་སྟོང་པར་ཐལ། ཁྱོད་རང་གི་ངོ་བོས་སྟོང་པ་དེ་དབུ་མའི་ལྟ་བ་མཐར་ཐུག་ཡིན་པའི་ཕྱིར། འདོད་ན་དེ་ཆོས་ཅན། ཁྱོད་རང་གི་ངོ་བོས་མི་སྟོང་པར་ཐལ། ཁྱོད་རང་གི་ངོ་བོས་མི་སྟོང་པ་དེ་དབུ་མའི་ལྟ་བ་མཐར་ཐུག་ཡིན་པའི་ཕྱིར། མཁས་པའི་མདུན་སར་ངོ་ཚ་ཐུབ་པའི་ཚིག་སྨྲ་དགོས་པ་ཡིན་ནོ། །
ལྔ་པ་ནི་དངོས་པོ་རང་བཞིན་གྱིས་གྲུབ་པར་ཁས་བླངས་ན་དབུ་མའི་དོན་དང་ཐ་སྙད་གཉིས་ཀ་མི་གནས་ཏེ། ཀླུ་སྒྲུབ་ཀྱིས། གང་དག་རང་བཞིན་གྱིས་ཡོད་པ། །
དེ་ནི་མེད་པ་མིན་པས་རྟག །སྔོན་བྱུང་ད་ལྟར་མེད་ཅེས་པ། །
དེས་ན་ཆད་པར་ཐལ་བར་འགྱུར། །
ཞེས་གསུངས་པས་སོ། །
གལ་ཏེ་ཁོ་རང་གི་གཞུང་ནས་དབུ་མར་བཤད་དོ་སྙམ་ན། དེ་ལྟར་ན་གྲུབ་མཐའ་སྨྲ་བ་བཞི་ཆར་དབུ་མར་འགྱུར་རོ། །
དྲུག་པ་ནི་ཁྱོད་འདོད་པའི་བདེ་གཤེགས་སྙིང་པོ་དང་། ཆོས་དབྱིངས་ལ་འཁོར་འདས་ཀྱི་བྱ་བྱེད་མི་རུང་བར་འགྱུར་ཏེ། སྟོང་ཉིད་མིན་པར་བདེན་པར་གྲུབ་པའི་ཕྱིར། ཁྱབ་སྟེ་ཀླུ་སྒྲུབ་ཀྱིས། གང་ལ་སྟོང་པ་ཉིད་རུང་བ། །
དེ་ལ་ཐམས་ཅད་རུང་བ་ཉིད། །
གང་ལ་སྟོང་ཉིད་མི་རུང་བ། །
དེ་ལ་ཐམས་ཅད་མི་རུང་ངོ་། །
ཞེས་གསུངས་པས་སོ། །
བདུན་པ་ནི་ཆོས་དབྱིངས་བདེན་པར་གྲུབ་ཀྱང་། ཡུལ་ཅན་བདེན་ཞེན་འགོག་པར་འདོད་པ་ཁྱོད་ལ་འདི་འདྲི་སྟེ། ཞེན་ཡུལ་བདེན་པ་རིགས་པས་དཔྱད་པའི་ཚེ་མ་རྙེད་པས་ཡུལ་ཅན་བདེན་ཞེན་རང་ལྡོག་དུ་འགྲོ་བ་ལ་བྱེད་དམ། ཞེན་ཡུལ་བདེན་པ་མ་བཀག་པར་ཡུལ་ཅན་བདེན་ཞེན་རང་དགར་བཀག་པ་ལ་བྱེད། དང་པོ་ལྟར་ན་དངོས་སུ་འགལ་ཏེ་ཞེན་ཡུལ་བདེན་པ་རིགས་པས་དཔྱད་པའི་ཚེ་རྙེད་པར་ཁས་བླངས་པའི་ཕྱིར། ཕྱི་མ་ལྟར་ན་རྒྱ་ནག་ཧ་ཤང་གི་ལྟ་བར་འགྱུར་ཏེ། ཡུལ་ལ་དཔྱད་པ་མ་བྱས་པར་ཡུལ་ཅན་རྟོག་པ་རང་དགར་བཀག་པ་ཡིན་པའི་ཕྱིར། དབུ་ཚད་ཀྱི་རིགས་པ་དང་ཡང་འགལ་ཏེ། རྣམ་འགྲེལ་ལས། འདི་ཡུལ་སུན་ཕྱུང་མེད་པར་ནི། །
དེ་སྤང་བར་ནི་ནུས་མ་ཡིན། །
ཞེས་དང་། བཞི་བརྒྱ་པ་ལས། ཡུལ་ལ་བདག་མེད་མཐོང་ནས་ནི། །
སྲིད་པའི་ས་བོན་ལྡོག་པར་འགྱུར། །
ཞེས་དང་། འཇུག་པ་ལས། ཉོན་མོངས་སྐྱོན་རྣམས་མ་ལུས་འཇིག་ཚོགས་ལ། །
ལྟ་ལས་བྱུང་བ་བློ་ཡིས་མཐོང་གྱུར་ཞིང་། །
བདག་ནི་འདི་ཡི་ཡུལ་དུ་རྟོགས་བྱས་ནས། །
རྣལ་འབྱོར་པ་ཡིས་བདག་ནི་འགོག་པར་བྱེད། །
ཅེས་ཞེན་ཡུལ་སུན་མ་ཕྱུང་བར་ཡུལ་ཅན་ཞེན་པ་འགོག་པར་མི་རུང་བར་གསུངས་པའི་ཕྱིར་རོ། །
བརྒྱད་པ་ནི་ཡེ་ཤེས་ཚོགས་བསག་ལ་མཉམ་པར་བཞག་ནས་དེ་ལས་ལངས་པའི་ཚེ། སྟོང་པའི་ངང་ལས་ཞེས་པ་ཁྱོད་ལ་འགལ་ཏེ། མཉམ་གཞག་ཏུ་བདེན་གྲུབ་བསྒོམས་པས་བདེན་པའི་ངང་ལས་ཞེས་པ་ཐོབ་པའི་ཕྱིར་རོ། །
དགུ་པ་ནི་སྔ་མ་བསོད་ནམས་ཀྱི་ཚོགས་དང་ཚོགས་གཉིས་ཟུང་འཇུག་ཕྱི་མ་གཟུགས་སྐུར་ལངས་པ་དང་སྐུ་གཉིས་ཟུང་འཇུག་མི་རུང་བར་འགྱུར་ཏེ། ཡུལ་བདེན་གྲུབ་ལ་ཡུལ་ཅན་ངར་འཛིན་བསྒོམས་པ་ནི་སྡུག་བསྔལ་གྱི་རྒྱུ་ཡིན་པའི་ཕྱིར་ཏེ། སྤྱོད་འཇུག་ལས། འདིར་ནི་སྡུག་བསྔལ་རྒྱུར་གྱུར་པའི། །
བདེན་པར་ཞེན་པ་བཟློག་བྱ་ཡིན། །

ཞེས་གསུངས་པའི་ཕྱིར། དེ་ལ་སོགས་པའི་གནོད་བྱེད་མཐའ་ཡས་ཏེ། རེ་ཤིག་བཞག་གོ །གཉིས་པ་རང་ལུགས་འཐད་པའི་ཕྱོགས་བཤད་པ་ལ་བཞི་སྟེ། བསྒོམ་བྱའི་བྱང་ཆུབ་ཀྱི་སེམས་ངོས་བཟུང་། དེ་ཇི་ལྟར་བསྒོམ་པའི་ཚུལ། ང་རྒྱལ་འཇོག་པའི་དོན། དེ་ལྟར་བསྒོམས་པའི་དགོས་པའོ། །
དང་པོ་ནི། ཨོཾ་ནི་སྟོང་པ་ཉིད་ཁས་བླངས་པའོ། །
ཤཱུ་ནྱ་ཏཱ་ནི་སྟོང་པ་ཉིད་དེ། སངས་རྒྱས་ཡེ་ཤེས་ཞབས་ཀྱིས་ངོ་བོ་དང་། རྒྱུ་དང་འབྲས་བུས་སྟོང་པའི་རྣམ་ཐར་སྒོ་གསུམ་དུ་བཤད་ལ། ཀླུ་སྒྲུབ་ཀྱིས་ཕྱི་རོལ་པས་བཏགས་པའི་བདག་དང་། ཉན་ཐོས་སྡེ་གཉིས་ཀྱིས་བཏགས་པའི་ཕུང་པོ་ལ་སོགས་པའི་གཟུང་འཛིན་དང་། རྣམ་རིག་པས་བཏགས་པའི་གཉིས་མེད་ཀྱི་ཡེ་ཤེས་ཀྱིས་སྟོང་པ་ཉིད་དུ་བཤད་དོ། །
འོ་ན་རི་བོང་གི་རྭ་ལྟར་ཅི་ཡང་མེད་པའི་སྟོང་ཉིད་ཡིན་ནམ་སྙམ་ན། དེ་དགག་པའི་ཕྱིར་ཛྙཱ་ན་ནི་ཡེ་ཤེས་ཏེ། གསལ་བ་ཙམ་མི་འགག་པའོ། །
དེས་ན་སྟོང་པའི་ཚེ་ན་ཡང་ཚོལ་མཁན་གྱི་གསལ་བ་མི་འགག་པས། གསལ་བ་མི་འགག་པ་དང་། གསལ་བ་རྙེད་པ་ནི་གཅིག་ཏུ་འཁྲུལ་པར་མི་བྱའོ། །
དེ་ཉིད་བཛྲ་ནི་རྡོ་རྗེ་སྟེ། ཕར་མཚན་རྟོག་འཇོམས་ཤིང་། ཚུར་གང་གི་ཀྱང་མི་ཤིགས་པའོ། །
སྭ་བྷཱ་ཝ་ནི་རང་བཞིན་ཏེ། གསལ་བ་དང་སྟོང་པ་ཟུང་དུ་འཇུག་པའི་རང་བཞིན་ཞེས་པའི་དོན་ཏོ། །
ཨཱཏྨ་ཀོ྅ཧཾ་ནི་བདག་ཉིད་ངའོ་ཞེས་པ་སྟེ། འོག་ཏུ་བཤད་པར་བྱའོ། །
གཉིས་པ་ནི་རྗེ་ས་ཆེན་གྱིས་གང་ཟག་དམན་པ་དབུ་མའི་ལྟ་བ་ལ་བློ་མ་བྱང་བས་རིམ་གྱིས་སྟོང་ཉིད་བསྒོམ་པ་དང་། བློ་བྱང་བ་མཆོག་གིས་བཙན་ཐབས་སུ་སྟོང་ཉིད་བསྒོམ་པ་གཉིས་བཤད་པ་ལས། དང་པོ་ནི། ཐོག་མར་སྣང་བ་ཐམས་ཅད་སེམས་སུ་བསྡུས་ནས་སེམས་དེ་ཉིད་ལ་གཅིག་དུ་བྲལ་ལ་སོགས་པའི་རིགས་པས་རིམ་གྱིས་དཔྱད་ནས་མ་རྙེད་པ་སྟེ། ཞལ་ལུང་ལས། སེམས་ཙམ་ལ་ནི་ལྟ་བྱས་ཏེ། །
ཕྱི་རོལ་རང་བཞིན་སྟོང་པར་བྱ། །
སེམས་ཙམ་དེ་ཡང་སྟོང་བྱས་ནས། །
ཞེས་དང་། ཀུན་བཟང་རྒྱས་པ་ལས། ཅི་སྟེ་ཅི་ཙམ་ཞིག་སྟོང་པ་ཡིན་ཞེ་ན་རང་བཞིན་ཐམས་ཅད་སྟོང་པ་ཉིད་དོ། །
རང་བཞིན་སྟོང་པ་ཉིད་ཅི་ཙམ་ཞེ་ན། གཅིག་དང་དུ་མ་དང་བྲལ་བ་ཞེས་སོགས་རྒྱས་པར་གསུངས་པ་ལྟར་རོ། །
དེ་ལྟར་གཅིག་དུ་བྲལ་སོགས་ཀྱིས་དཔྱད་པའི་ཚེ་མ་རྙེད་པའི་ངང་ལ་མཉམ་པར་བཞག་ནས་སྔགས་ཀྱིས་བྱིན་གྱིས་བརླབ་པར་བྱའོ། །
གཉིས་པ་ནི་སྔགས་བརྗོད་པ་ཙམ་གྱིས་སྣང་བ་ཐམས་ཅད་སེམས་སུ་བསྡུས་ནས་སེམས་དེ་ཡང་མི་དམིགས་པར་བསམས་ཏེ་བློ་བྱང་བས་དེ་ཙམ་གྱིས་རང་བཞིན་སྟོང་པ་ཉིད་ལ་ངེས་ཤེས་འདྲེན་ནུས་པའི་ཕྱིར་རོ། །
གསུམ་པ་ལ་གསུམ་སྟེ། སྤང་བྱའི་ང་རྒྱལ་ངོས་བཟུང་བ། །
གཉེན་པོའི་ང་རྒྱལ་ངོས་བཟུང་བ། སྐབས་སུ་བབ་པའི་དོན་ལ་སྦྱར་བའོ། །
དང་པོ་ནི། ཉེར་ལེན་གྱི་ཕུང་པོ་རྫས་ཡོད་ལ་དམིགས་པའི་བློ་སྔོན་དུ་སོང་ནས་ངའོ་སྙམ་དུ་སེམས་ཁེངས་པའི་རྣམ་པ་ཅན་ཏེ་རྩ་ཉོན་དྲུག་གི་ནང་ཚན་དུ་གྱུར་པའི་ང་རྒྱལ་ལོ། །
གཉིས་པ་ལ་གཉིས་ཏེ། ཕ་རོལ་ཏུ་ཕྱིན་པའི་གཞུང་ནས་བཤད་པ་དང་། རྡོ་རྗེ་ཐེག་པའི་གཞུང་ནས་བཤད་པའོ། །
དང་པོ་ནི། སྤྱོད་འཇུག་ལས། ཕྲག་དོག་འགྲན་དང་ང་རྒྱལ་བསྒོམ། །
ཞེས་པ་སྟེ། རང་ལས་མཆོག་ལ་ཕྲག་དོག་སྐྱེས་པའི་ཚེ་ཡུལ་རང་ཉིད་དུ་བཞག རང་ཉིད་ཡུལ་མཆོག་དེར་བསྒོམས་ཏེ། རང་ཉིད་དམན་པ་ལ་ང་རྒྱལ་བསྒོམ་པའོ། །
གཉིས་པ་ལ་སེམས་བསྐྱེད་ཀྱི་ང་རྒྱལ། ལྟ་བའི་ང་རྒྱལ། བསྐྱེད་རིམ་གྱི་ང་རྒྱལ། རྫོགས་རིམ་གྱི་ང་རྒྱལ་དང་བཞི་ལས། དང་པོ་ནི། ཞལ་ལུང་ལས། དེ་བས་ལུས་ངག་ཡིད་གསུམ་གྱི། །

སྡོམ་པ་མཆོག་ལ་གནས་བྱས་ནས། །
ངའོ་སྙམ་པའི་གཟི་བསྐྱེད་ལ། །
ཞེས་དང་། དེའི་འགྲེལ་པར། ཐབས་དང་ཤེས་རབ་ཀྱི་སྒོ་མཉམ་པར་སྦྱར་བས་བདག་གི་ལུས་ངག་ཡིད་གསུམ་ཡེ་ཤེས་སུ་རབ་ཏུ་བསྡུས་ནས་དེ་ལྟ་བུའི་རློམ་པ་ངའོ་སྙམ་པས་སེམས་ཀྱིས་གཟི་བསྐྱེད་པའོ། །
ཞེས་གསུངས་པའོ། །
གཉིས་པ་ནི། ཡེ་ཤེས་ཀྱི་ཚོགས་ཀྱི་ང་རྒྱལ་ལྟ་བུའོ། །
གསུམ་པ་ནི་རང་ཉིད་བསྐྱེད་པའི་རིམ་པའི་ལྷ་ཞལ་ཕྱག་གི་རྣམ་པ་ཅན་བསྒོམས་ནས། ང་དང་ལྷ་དེ་ཉིད་ཐ་མི་དད་པའི་ང་རྒྱལ་བསྐྱེད་པར་བྱ་སྟེ། རྡོ་རྗེ་གུར་ལས། སངས་རྒྱས་ང་རྒྱལ་རྣལ་འབྱོར་གྱིས། །
སངས་རྒྱས་ཉིད་དུ་ངེས་པར་འགྲུབ། །
ཞེས་གསུངས་པས་སོ། །
བཞི་པ་ནི་རྫོགས་རིམ་བསྒོམས་པ་ལས་བྱུང་བའི་ཡེ་ཤེས་སྐྱེས་པའི་ཚེ་ཡེ་ཤེས་དེ་ཉིད་ང་ཡིན་པས། དེས་སྣང་བ་ཐམས་ཅད་ལ་ཁྱབ་པར་བསྒོམ་པ་སྟེ། ཀྱེ་རྡོ་རྗེའི་རྒྱུད་ལས། ང་ལས་འགྲོ་བ་ཐམས་ཅད་འབྱུང་། །
ང་ལས་གནས་གསུམ་པོ་ཡང་འབྱུང་། །
ང་ཡིས་འདི་ཀུན་ཁྱབ་པ་སྟེ། །
འགྲོ་བའི་རང་བཞིན་གཞན་མ་མཐོང་། །
ཞེས་གསུངས་པས་སོ། །
འོ་ན་ཡེ་ཤེས་དེ་ཉིད་ངར་འཐད་དམ་སྙམ་ན། ངའི་ངོས་འཛིན་ཉན་ཐོས་གནས་མ་བུ་བས་བརྗོད་དུ་མེད་པའི་གང་ཟག་རྫས་ཡོད་དང་། ཁ་ཆེ་བྱེ་བྲག་ཏུ་སྨྲ་བ་ནས་སེམས་ཙམ་པའི་བར་གྱི་ཕུང་པོ་རྫས་ཡོད་ལ་བཏགས་པའི་གང་ཟག་བཏགས་ཡོད་དང་། དབུ་མ་རང་རྒྱུད་པས་ཕུང་པོ་བཏགས་ཡོད་ལ་བཏགས་པའི་གང་ཟག་བཏགས་ཡོད་དང་། ཐལ་འགྱུར་བས་ཕུང་པོ་ལ་དམིགས་པའི་བློ་སྔོན་དུ་སོང་ནས་གཞི་མེད་ལ་ངའོ་སྙམ་དུ་འཛིན་པའི་ཡུལ་ལ་འདོད་པ་ཡོད་ཀྱང་། རྡོ་རྗེ་ཐེག་པ་འདིར་སེམས་གསལ་སྟོང་དེ་ཉིད་ང་ཡིན་ཏེ། ལུང་རྣམས་ནི་གོང་དུ་བརྗོད་ཟིན་ཏོ། །
འོ་ན་ངར་འཛིན་མ་འཁྲུལ་བར་འགྱུར་རོ་སྙམ་ན། ངར་བདེན་པར་འཛིན་པའི་བློ་འཁྲུལ་པ་ཡིན་གྱི། ངའོ་སྙམ་པའི་བློ་ཙམ་ནི་འཁྲུལ་པར་མི་འདོད་དེ། ངའོ་སྙམ་པའི་གཟི་བསྐྱེད་ལ་ཞེས་སོགས་གོང་དུ་དྲངས་པ་ལྟར་རོ། །
གསུམ་པ་ནི་སེམས་ཀྱི་རང་བཞིན་ཐ་སྙད་དུ་གསལ་བ་ཙམ་མི་འགག་ཀྱང་དེའི་རང་བཞིན་བཙལ་ན་མི་རྙེད་པའི་སྟོང་ཉིད་དང་། ང་དབྱེར་མེད་པའི་དོན་ལ་མཉམ་པར་བཞག་པ་ནི་སྐབས་འདིའི་ང་རྒྱལ་འཇོག་པའི་དོན་ཡིན་གྱི། ཡུལ་གཞན་ལ་ཡུལ་ཅན་གྱི་བློས་ཐ་དད་དུ་འཛིན་པའི་སྒོ་ནས་ང་རྒྱལ་འཇོག་པ་ནི་སྐབས་འདིའི་ང་རྒྱལ་གྱི་དོན་མ་ཡིན་ཏེ། ཐ་གཾ་པས། དེ་ཉིད་ནི་མི་ཕྱེད་པས་ན་རྡོ་རྗེའོ། །
དེ་ཉིད་ནི་རང་བཞིན་ཏེ། དེའི་ངོ་བོ་ཉིད་ནི་བདག་ཉིད་ཡིན་གྱི། སྟོང་པ་ཉིད་ནི་གཞན་མ་ཡིན་ལ་སྟོང་ཉིད་ལས་ཀྱང་བདག་གཞན་མ་ཡིན་ནོ། །
ཞེས་བྱ་བའོ། །
ཞེས་གསུངས་པ་ལྟར་རོ། །
བཞི་པ་དེ་ལྟར་བསྒོམས་པའི་དགོས་པ་ནི། རྗེ་ས་ཆེན་གྱིས་སྔ་མ་བསོད་ནམས་ཀྱི་ཚོགས་དང་། ཚོགས་གཉིས་ཟུང་འཇུག་ཏུ་འགྱུར་བ་དང་། ཕྱི་མ་རྟེན་དང་བརྟེན་པར་བཅས་པའི་དཀྱིལ་འཁོར་གྱི་འཁོར་ལོ་གཟུགས་ཀྱི་སྐུ་བསྒོམ་པ་དང་། སྐུ་གཉིས་ཟུང་འཇུག་ཏུ་འགྱུར་བ་དང་། རྡོ་སོགས་རགས་པ་མ་བསལ་ན། མྱུ་གུ་སྐྱེ་བའི་སྐབས་མེད་པ་བཞིན་སྣང་བ་མ་བསལ་ན་ལྷ་བསྐྱེད་པའི་སྐབས་མེད་པས་ལྷ་བསྐྱེད་པའི་དགོས་པ་དང་རྣམ་པ་གསུམ་གསུངས་སོ། །
ཞལ་ལུང་གི་འགྲེལ་པར། བསོད་ནམས་ཀྱི་ཚོགས་ཀྱིས་ལས་ཀྱི་སྒྲིབ་པ་བཟློག་ཀྱང་དངོས་འཛིན་མ་བཟློག་ན་དཀྱིལ་འཁོར་གྱི་འཁོར་ལོ་དང་མི་མཐུན་པས། དངོས་འཛིན་བཟློག་པའི་ཆེད་དུ་ཡིན་པར་གསུངས་ཏེ། དེ་ཉིད་ལས། དེ་ལྟར་ན་ཡང་དོན་གཞན་དུ་འགྱུར་བ་དང་། དངོས་པོར་འཛིན་པ་ནི་དཀྱིལ་འཁོར་གྱི་འཁོར་ལོ་དང་མི་མཐུན་པའི་ཕྱིར་དེ་བཟློག་པར་གསུངས་པས། སེམས་ཙམ་ཞེས་པ་ལ་སོགས་པའོ། །

ཞེས་གསུངས་པས་སོ། །
གཉིས་པ་དངོས་གཞི་ལ་གསུམ་སྟེ། ཆད་མཐའ་དགག་པའི་ཕྱིར་གསལ་བའི་ངོ་བོར་ལངས་པ། དེཾས་རྣལ་འབྱོར་ཇི་ལྟར་བསྒོམ་པའི་ཚུལ། རྣལ་འབྱོར་དེས་སྦྱང་གཞི་སྦྱོང་བའི་ཚུལ་ལོ། །
དང་པོ་ལ་གསུམ་སྟེ། ཡི་གེ་གསུམ་ལངས་པ་ཡོད་པའི་ལུགས། དེ་མེད་པའི་ལུགས། ཁ་བསྐང་དགོས་མི་དགོས་དཔྱད་པའོ། །
དང་པོ་ནི། ཀུན་བཟང་རྒྱས་པ་ལས། འགྲོ་བ་ཐམས་ཅད་ལུས་དང་ངག་དང་ཡིད་ཀྱི་རང་བཞིན་བརྟགས་པ་ཙམ་ཡིན་ཏེ། བརྟགས་པ་ཡང་འདོད་པ་ལ་རགས་ལས་པ་ཡིན་ལ། འདོད་པ་ལ་རགས་ལས་པས་རྣལ་འབྱོར་པ་ཡི་གེ་གསུམ་གྱི་ངོ་བོར་གྱུར་པ། བར་སྣང་ལ་ཡི་གེ་ཨ་ཡོངས་སུ་གྱུར་པའི་ཟླ་བའི་དཀྱིལ་འཁོར་ཡིན་ལ་དེའི་སྟེང་དུ་ལུས་མཐའ་དག་གི་རང་བཞིན་ཡི་གེ་ཨོཾ་དཀར་པོ། དེའི་རྗེས་ལ་ངག་མཐའ་དག་གི་རང་བཞིན་ཡི་གེ་ཨཱཿཁ་དོག་དམར་པོ། དེའི་རྗེས་ལ་ཡིད་མ་ལུས་པའི་རང་བཞིན་ཡི་གེ་ཧཱུྃ་ཁ་དོག་ནག་པོ་ཕ་དང་མའི་རང་བཞིན་གྱི་ངོ་བོ་ཁ་དོག་དམར་པོའི་ཡི་གེ་ཧོཿགཉིས་ཀྱི་བར་དུ་བཅུག་པའོ། །
ཞེས་དང་། ཞལ་ལུང་ལས། སེམས་ཙམ་སྟོང་པ་ཉིད་བྱས་ནས། །
རང་རིག་ཙམ་དུ་གནས་པར་བྱ། །
ཞེས་པའི་འགྲེལ་པར། དེ་ཉིད་སེམས་ཙམ་སྟེ་ཆད་པའི་མཐའ་དགག་པའི་ཕྱིར་ཡི་གེ་གསུམ་དུ་བལྟ་བར་བྱ་སྟེ། དེ་ཡང་དངོས་པོར་འཛིན་པ་སྟོང་པ་ཉིད་དུ་བྱས་ནས། རྣམ་པར་ཤེས་པ་རང་རིག་མཐའ་གཉིས་དང་བྲལ་བ་ཙམ་དུ་གནས་པར་བྱའོ། །
ཞེས་དང་། དངོས་གྲུབ་འབྱུང་བའི་གཏེར་ལས། སྔགས་དེས་བདག་གཞན་དངོས་པོ་གསུམ། །
གཅིག་བྱས་དེ་ཉིད་གསུམ་མཚན་མ། །
དགྱེས་མཛད་ཡས་མར་སྦྲེངས་པ་ཡི། །
མདུན་གྱི་མཁའ་ལ་བསམ་པར་བྱ། །
ཞེས་དང་། བསོད་སྙོམས་པས། དེ་ནས་སེམས་གཅིག་པུ་ཉིད་ནི་བསོད་ནམས་དང་ཡེ་ཤེས་ཀྱི་སྟོབས་ཀྱིས་རྣམ་པ་གཉིས་སུ་འགྱུར་ཏེ། ཨོཾ་ཨཱཿཧཱུྃ་ཞེས་བྱ་བ་ནི་འཇུག་པའོ། །
སོ་སོར་སྣང་བའི་བདག་ཉིད་ཅན་ནི་སྨོན་པའོ། །
ཞེས་གསུངས་པ་རྣམས་ཏེ། ཀུན་བཟང་གི་ལུང་གི་དོན། ཨོཾ་ཨཱཿཧཱུྃ་བསྒོམ་པ་ཡང་། འགྲོ་བ་ཐམས་ཅད་ཀྱི་ལུས་ངག་ཡིད་གསུམ་དུ་བསྒོམ་པར་གསུངས་པས་མཚོན་ནས་རྣལ་འབྱོར་གང་བསྒོམ་པ་ཐམས་ཅད་འགྲོ་བ་མཐའ་དག་གི་སྦྱང་གཞི་སྦྱོང་བའི་རྣལ་འབྱོར་བསྒོམ་དགོས་ཏེ། བསླབ་བཏུས་ལས། བྱེ་བྲག་མེད་པར་རབ་ཏུ་འཇུག །ཅེས་གསུངས་པའི་དོན། ཐེག་ཆེན་གྱི་ཉམས་ལེན་ཐུན་མོང་མ་ཡིན་པའོ། །
ཞལ་ལུང་གི་འགྲེལ་པའི་དོན། ཡེ་ཤེས་ཚོགས་བསགས་གིས་ཕྱི་ནང་གི་སྣང་བ་ཐམས་ཅད་སྟོང་པར་བསྒོམས་པ་ན། ཆད་མཐའ་དགག་པའི་ཕྱིར། སེམས་གསལ་བ་ཙམ་གྱི་ངོ་བོར་ལངས་ཏེ། དེ་ཉིད་འོག་ནས་འཆད་པར་འགྱུར་བའི་རྟེན་དང་བརྟེན་པར་བཅས་པའི་འཁོར་ལོ་བསྒོམས་པས་རྟག་ཆད་ཀྱི་མཐའ་དང་བྲལ་བའི་ཟབ་གསལ་གཉིས་མེད་ཀྱི་ལྷའི་རྣལ་འབྱོར་དུ་འགྱུར་བའི་ཚུལ་སྟོན་ཏེ། རྣལ་འབྱོར་བསྒོམ་པ་ཐམས་ཅད་ལ་འདི་བཞིན་དུ་ཤེས་དགོས་སོ། །
བསོད་སྙོམས་པའི་གཞུང་གིས། ཡེ་ཤེས་ཚོགས་བསག་དོན་དམ་བྱང་ཆུབ་ཀྱི་སེམས་བསྒོམ་པར་བྱས་ནས། དེ་ལས་ལངས་ནས་ལྷའི་རྣལ་འབྱོར་བསྒོམ་པ་ཀུན་རྫོབ་བྱང་ཆུབ་ཀྱི་སེམས་བསྒོམས་པས་བདེན་གཉིས་ཟུང་དུ་འཇུག་པའི་བྱང་ཆུབ་ཀྱི་སེམས་བསྒོམས་པར་འགྱུར་བར་སྟོན་ཏེ། ཡེ་ཤེས་ཀྱི་ཚོགས་ལ་མཉམ་པར་བཞག་ནས། དེ་ལས་ལངས་པར་འདོད་པ་ན། ཐོབ་བྱ་དོན་དམ་བྱང་ཆུབ་ཀྱི་སེམས་དང་། ཐོབ་བྱེད་འཇུག་པ་སེམས་བསྐྱེད་སོ་སོར་སྣང་ནས་ཐོབ་བྱ་འདི་ཐོབ་པའི་ཆེད་དུ། ཐོབ་བྱེད་འདི་བསྒོམ་པར་བྱའོ་སྙམ་དུ་སེམས་བསྐྱེད་པ་ནི་སྨོན་པ་བྱང་ཆུབ་ཀྱི་སེམས་བསྐྱེད་པ་ཡིན་ལ། ཡི་གེ་གསུམ་བསྒོམ་པ་ནས་བཟུང་སྟེ། རྣལ་འབྱོར་ཐམས་ཅད་འཇུག་པ་བྱང་ཆུབ་ཀྱི་སེམས་བསྒོམ་པའོ། །

མདོར་ན་གཞུང་གསུམ་པོ་དེས། ཡེ་ཤེས་ཀྱི་ཚོགས་ལས་ལངས་ནས། འགྲོ་བ་མཐའ་དག་གི་སྦྱང་གཞི་སྦྱོང་བའི་ཆེད་དུ་རྣལ་འབྱོར་བསྒོམ་པ་དང་། དེ་ཡང་སེམས་གསལ་བ་ཙམ་རྣལ་འབྱོར་གྱི་ངོ་བོར་བསྒོམ་པ་དང་། དེ་ཡང་འཇུག་པ་སེམས་བསྐྱེད་དུ་འགྱུར་བར་སྟོན་ཏེ། ཡི་གེ་གསུམ་དུ་མ་ཟད་ས་བོན་ཙམ་དུ་ལངས་པ་ཐམས་ཅད་ལ་ཡང་སྦྱར་བར་བྱའོ། །
གཉིས་པ་ནི། ཀུན་བཟང་བསྡུས་པ། འཇིག་རྟེན་དབང་ཕྱུག་གི་སྒྲུབ་ཐབས། བཞི་བརྒྱ་ལྔ་བཅུ་པ། རིན་ཆེན་རྡོ་རྗེས་མཛད་པའི་མི་བསྐྱོད་པའི་སྒྲུབ་ཐབས་རྣམས་ལས། ཡེ་ཤེས་ཚོགས་བསག་གི་རྗེས་སུ་ཡི་གེ་གསུམ་དུ་ལངས་པ་མི་སྣང་སྟེ། གཞུང་དང་པོ་ལས། དེ་འོག་ཧཱུྃ་གི་རྡོ་རྗེར་བྱས་པའི་སར། །
ཞེས་དང་། གཉིས་པ་ལས། དེའི་འོག་ཏུ་སངས་རྒྱས་ཀྱི་ཞིང་ཡོངས་སུ་དག་པར་བྱ་བའི་དོན་དུ་སྟོང་པའི་བདག་ཉིད་ཅན་གྱི་སེམས་དེ་ཉིད། ཡི་གེ་ཨཾ་དམར་པོ་ཡོངས་སུ་གྱུར་པ་ལས་ཉི་མའི་དཀྱིལ་འཁོར་ཞེས་དང་། གསུམ་པ་ལས། ཧཱུྃ་མཛད་ཡང་ན་གཙུག་ཏོར་རམ། །
ཞེས་དང་། བཞི་པ་ལས། དེ་ནས་སེམས་དེ་ཉིད་ཉི་མའི་དཀྱིལ་འཁོར་དེའི་སྟེང་དུ་ཡི་གེ་ཧཱུྃ་སྔོན་པོ་ལས་རྡོ་རྗེ་ཞེས་སྲུང་འཁོར་གྱི་ས་བོན་ནམ། དེའི་གདན་གྱི་ས་བོན་དུ་ལངས་པར་གསུངས་སོ། །
གསུམ་པ་ནི། འོ་ན་གཞུང་ཕྱི་མ་དེ་དག་ལ་ཡི་གེ་གསུམ་དུ་ལངས་པ་ཁ་བསྐང་དགོས་སམ་མི་དགོས་སྙམ་ན། ཁ་བསྐང་ན་ཡང་ཆོ་ག་རྒྱས་པར་འགྱུར་བ་ཡིན་གྱི། ལྷག་པར་མི་འགྱུར་ཏེ། སྔར་བཤད་པའི་དོན་གསུམ་པོ་དེ་ཉིད་སྒྲུབ་པའི་ཆོ་ག་རྒྱས་པར་འགྱུར་བའི་ཕྱིར། ཁ་བསྐང་བར་མ་བྱས་ན་ཡང་ཆད་པར་མི་འགྱུར་ཏེ། དོན་གསུམ་པོ་སྒྲུབ་པ་ཉིད་ས་བོན་ཙམ་དུ་ལངས་པ་ལ་ཡང་ཚང་བའི་ཕྱིར་རོ། །
རྒྱུད་སྡེ་གཞན་གྱི་སྒྲུབ་པའི་ཐབས་ལ་ཡང་། གནད་ཀྱི་དོན་འདི་བཞིན་དུ་ཤེས་པར་བྱ་སྟེ། ཡེ་ཤེས་ཚོགས་བསག་གི་རྗེས་སུ་ཡི་གེ་གསུམ་དུ་ལངས་པའམ། ནཱ་ད་ཙམ་དུ་ལངས་པའམ། པཾ་ལས་པདྨ་ཞེས་དང་། ཡཾ་ལས་རླུང་གི་དཀྱིལ་འཁོར་ཞེས་སོགས་ས་བོན་ཙམ་དུ་ལངས་པ་ཐམས་ཅད་ལ་ཡང་། འགྲོ་བ་མཐའ་དག་གི་སྦྱང་གཞིའི་ངོ་བོར་བསྒོམ་པ་དང་། ཆད་མཐའ་དགག་པ་དང་། འཇུག་པའི་སེམས་བསྐྱེད་དུ་འགྱུར་བའི་ཚུལ་གསུམ་པོ་ལེགས་པར་གནས་པའི་ཕྱིར་རོ། །
གཉིས་པ་དེས་རྣལ་འབྱོར་ཇི་ལྟར་བསྒོམ་པའི་ཚུལ་ལ་གཉིས་ཏེ། སྣོད་སྦྱང་བའི་ཕྱིར་དུ་རྟེན་བསྒོམ་པ་དང་། བཅུད་སྦྱང་བའི་ཕྱིར་དུ་བརྟེན་པ་བསྒོམ་པའོ། །
དང་པོ་ལ་གསུམ་སྟེ། གཞིའི་ཡན་ལག རྒྱུའི་ཡན་ལག གནས་ཐབས་ཀྱི་ཡན་ལག་གོ །དང་པོ་ནི། འདུས་པའི་རྒྱུད་ཕྱི་མ་ལས། ཆོས་འབྱུང་བ་ནི་ཇི་ལྟར་བསྒོམ། །
ཞེས་པའི་ལན་དུ། ལོངས་སྤྱོད་བཞི་དང་ཡང་དག་ལྡན། །
རིག་པའི་སྐྱེས་བུ་རྡོ་རྗེ་ཅན། །
སྐུ་གསུང་ཐུགས་ཀྱི་དབྱེ་བ་ཡིས། །
གྲུ་གསུམ་དེ་ནི་རྣམ་པར་བསྒོམ། །
ཀུན་ནས་སེར་བའི་འཁོར་ལོ་ནི། །
རྩིབས་བཅུ་དེ་དབུས་རྣམ་པར་བསྒོམ། །
རྩིབས་ཀུན་ལ་ནི་ཁྲོ་བོ་བཅུ། །
ཡེ་ཤེས་བདག་ཉིད་བཅུ་ལས་བྱུང་། །
འགོག་པའི་རྡོ་རྗེ་བསྒོམ་བྱ་ཞིང་། །
མཆོག་ཏུ་མཛེས་པས་བསྒྲུབ་པར་བྱ། །
རྡོ་རྗེ་འབར་བའི་སྤྲིན་སྤྲོ་བས། །
མི་གཡོ་བ་དང་མཚུངས་པར་འཁོར། །
དེ་ལྟར་ཆོས་འབྱུང་ཡེ་ཤེས་ནི། །
རང་བཞིན་དྲི་མ་མེད་ཞི་བ། །
བསྒོམས་པས་སྐད་ཅིག་ཉིད་ཀྱིས་ནི། །
སངས་རྒྱས་སྤྱན་ནི་རབ་དུ་འབྱུང་། །
ཞེས་གསུངས་ཏེ། འདི་ལ་ཆོས་འབྱུང་གི་རྟེན་དུ། རྩིབས་བཅུ་པའི་སྲུང་འཁོར་མི་བསྒོམ་པའི་ལུགས། དེ་བསྒོམ་པའི་ལུགས། བསྒོམ་ཚུལ་རྒྱས་པར་བཤད་པ། ཆོས་འབྱུང་ཉིད་ཇི་ལྟར་བསྒོམ་པའི་ཚུལ་དང་བཞི་ལས། དང་པོ་ནི། ཀུན་བཟང་བསྡུས་པ་རྩ་འགྲེལ། འཇིག་རྟེན་དབང་ཕྱུག་གི་སྒྲུབ་ཐབས། བསོད་སྙོམས་པའི་གཞུང་རྣམས་ལས། ཐུན་མོང་བའི་སྲུང་འཁོར་གྱི་དབུས་སུ་ཆོས་འབྱུང་བསྒོམ་པ་མ་གཏོགས་རྩིབས་བཅུ་པ་བསྒོམ་པ་མི་སྣང་སྟེ། གཞུང་དང་པོ་ལས། ཧཱུྃ་གིས་རྡོ་རྗེར་བྱས་པའི་སར། །

ཞེས་དང་། དེའི་འགྲེལ་པར། ཉི་མའི་དཀྱིལ་འཁོར་ལ་གནས་པའི་ཡི་གེ་ཧཱུྃ་ལས་སྣ་ཚོགས་རྡོ་རྗེའི་ས་གཞི། དེའི་ངོས་ཀྱི་འོད་ཟེར་ལས་རྡོ་རྗེའི་རྭ་བ། སྟེང་གི་འོད་ཟེར་ལས་རྡོ་རྗེའི་བླ་རེ་སྟེ་གསུམ་བསྒོམ་ཞིང་། དེ་ལྟ་ན་ཡང་གལ་ཏེ་རྣམ་པར་རྟོག་པའི་སྟོབས་ཀྱིས་བགེགས་ཀྱི་དོགས་པ་འབྱུང་བར་གྱུར་ན། དེའི་ཚེ་རྡོ་རྗེའི་བླ་རེའི་ཕྱི་རོལ་དུ་ལཾ་ལས་དབང་ཆེན་གྱི་དཀྱིལ་འཁོར་སེར་པོ་དང་། དེའི་ཕྱི་རོལ་དུ་ཡཾ་ལས་རླུང་གི་དཀྱིལ་འཁོར་སྔོན་པོ་དང་། དེའི་ཕྱི་རོལ་དུ་རཾ་ལས་མེའི་དཀྱིལ་འཁོར་དམར་པོ་བསམ་པར་གསུངས་ཏེ། འདིས་ནི་སྲུང་འཁོར་རིམ་པ་མང་པོ་བསྒོམ་པའི་དགོས་པ་ཡང་གསལ་བར་བསྟན་ཏོ། །
བོད་དག་གནད་འདི་མ་མཁྱེན་པར། སྔར་ཡོད་ཀྱི་བགེགས་ལ་བསྣུན་བསྲེག་བཅིང་གསུམ་དང་། ཕྱིན་ཆད་ཀྱི་བགེགས་མི་འབྱུང་བའི་ཕྱིར་རྡོ་རྗེའི་རྭ་གུར་བསྒོམས་ཟིན་པའི་རྗེས་སུ་ཁྲོ་བོ་སྤྱན་འདྲེན་པ་ལ། རྐང་པ་ཚ་བ་ལས་མེད་དོ་ཞེས་སྨྲ་བ་ནི་རྣམ་རྟོག་གི་བྱེ་བྲག་གིས་སྲུང་འཁོར་གྱི་རིམ་པ་མང་ཉུང་ཡོད་པའི་གནད་མ་ཤེས་པའོ། །
གཞུང་གཉིས་པ་ལས། ཉི་མའི་དཀྱིལ་འཁོར་གྱི་སྟེང་དུ། ཡི་གེ་ཧཱུྃ་ནག་པོ་ལ། རྡོ་རྗེ་རྩེ་ལྔ་པ་ནག་པོ་ཁ་གྱེས་པ་ལྟེ་བ་ལ་ཧཱུྃ་གིས་མཚན་པ། དེའི་འོད་ཟེར་གྱིས་བགེགས་ཐམས་ཅད་བསལ་ནས་འོད་ཟེར་དེ་ཉིད་ལས། རྡོ་རྗེའི་རྭ་བ་དང་། དྲྭ་བ་དང་། ཕྱི་རོལ་དུ་མེ་རི་དང་། འོག་དུ་རྡོ་རྗེའི་ས་གཞི་བསྒོམ་པར་བཤད་དོ། །
གཞུང་གསུམ་པ་ལས། སྨོན་འཇུག་གི་སེམས་བསྐྱེད་དེ་ལ་ཡང་བགེགས་འབྱུང་བར་དོགས་ནས། ཨོཾ་ལས་བྱུང་བའི་ཉི་མའི་དཀྱིལ་འཁོར་གྱི་སྟེང་དུ་བསྒོམ་ཚུལ་སྔ་མ་དང་འདྲ་བ་ལས། འོད་ཟེར་དེ་ཉིད་ཀྱིས་རྡོ་རྗེའི་རྭ་བ་འབའ་ཞིག་བསྒོམ་པར་བཤད་དོ། །
གསུམ་ཆར་གྱིས་ཐུན་མོང་བའི་སྲུང་འཁོར་གྱི་ནང་དུ་ཆོས་འབྱུང་བསྒོམ་པ་མ་གཏོགས་རྩིབས་བཅུ་པ་བཤད་པ་མེད་དོ། །
གཉིས་པ་ནི་ཀུན་བཟང་རྒྱས་པ། བཞི་བརྒྱ་ལྔ་བཅུ་པ། དངོས་གྲུབ་འབྱུང་བའི་གཏེར། རིན་ཆེན་རྡོ་རྗེའི་གཞུང་རྣམས་ཏེ། གཞུང་དང་པོ་ལས་ཡི་གེ་གསུམ་གྱི་འོག་གི་ཆར་ཨོཾ་ལས་ཟླ་བའི་དཀྱིལ་འཁོར་གྱི་སྟེང་དུ་བྷྲཱུྃ་སེར་པོ་ལས། འཁོར་ལོ་སེར་པོ་རྩིབས་བཅུ་དང་། དབུས་དང་ཕྱོགས་བཅུར་ཧཱུྃ་མཛད་ལ་སོགས་པའི་ཁྲོ་བོ་བཅུ་གཅིག རྡོ་རྗེ་ཆོ་ག་གསུམ་ལས་བསྐྱེད་དེ། སེམས་དཔའ་སུམ་བརྩེགས་སུ་བྱས་ནས་ཏིང་ངེ་འཛིན་སེམས་དཔའི་འོད་ཟེར་ལས་འབར་བའི་རྡོ་རྗེ་རྩེ་ལྔ་པ་ཁ་གྱེས་པའི་ཚོགས་ཀྱིས་ལུས་དང་། ངག་དང་། ཡིད་ལ་གནས་པའི་བདུད་ཕྱུང་ནས་ཕྱོགས་བཅིང་བ་དང་། གུར་དང་། རྭ་བ་དང་། ས་གཞི་བསྒོམ་པར་བཤད་དོ། །
གཞུང་གཉིས་པ་ལས། ཧཱུྃ་མཛད་ཡང་ན་གཙུག་ཏོར་རམ། །
རྣམ་པར་སྣང་མཛད་ལ་སོགས་ཉིད། །
ཁྲོ་བོའི་འཁོར་ལོ་གནས་བསྲུང་ཕྱིར། །
བསམ་ལ་བགེགས་ནི་རྣམ་པར་གཞོམ། །
ཞེས་རྩིབས་བཅུ་པའི་སྲུང་འཁོར་ཁོ་ན་དང་། གཞུང་གསུམ་པ་ལས། སྟོང་ལས་ཉི་དཀྱིལ་ཧཱུྃ་ནག་ལས། །
རྡོ་རྗེ་གཟེར་འཕྲོས་ཕྱི་རོལ་བཅད། །
འོག་དང་ཕྱོགས་མཚམས་སྟེང་སྤྲོས་པས། །
ས་གཞི་རྭ་བ་བླ་རེ་བསྐྱེད། །
བྷྲཱུྃ་འཁོར་རྩིབས་བཅུ་འོད་ཟེར་དྲག །པད་ཉིར་ཁྲོ་བོ་འཁོར་ལོ་བསྒོམ། །
དེར་དབུས་ཧཱུྃ་མཛད་བརྟག་པ་སོགས། །
གནས་གྱུར་དེ་ལས་ཆོས་འབྱུང་བསྐྱེད། །
ཅེས་དང་པོར་ཐུན་མོང་བའི་སྲུང་འཁོར་བསྒོམས་ནས་དེའི་ནང་དུ་རྩིབས་བཅུ་པ་བསྒོམ་པར་བཤད་དོ། །
གཞུང་བཞི་པ་ལས། ཉི་མའི་དཀྱིལ་འཁོར་གྱི་སྟེང་དུ། ཧཱུྃ་ལས་རྡོ་རྗེ་ཧཱུྃ་གིས་མཚན་པ་དེ་ལས་རྡོ་རྗེ་སྤྲོས་ཏེ། རྡོ་རྗེའི་ས་གཞི་དང་། སྲུང་བའི་འཁོར་ལོའི་ཕྱི་རོལ་དུ་རཾ་ལས་མེའི་དཀྱིལ་འཁོར་གྱིས་ཕྱོགས་བཅིངས་ལ། དེའི་བར་དུ་ལཾ་ལས་སའི་དཀྱིལ་འཁོར་གྱིས་མཚམས་བཅིངས་ཏེ། དེའི་ནང་དུ་ཧཱུྃ་ལས་རྡོ་རྗེའི་རྭ་བ་བྱས་ནས། རྭ་བའི་སྟེང་དུ་བཾ་ལས་ཆུའི་དཀྱིལ་འཁོར་གྱི་རྡོ་རྗེའི་རྭ་བ་བསྒོམ་པར་བྱའོ། །

དེའི་དབུས་སུ་འཁོར་ལོ་སེར་པོ་རྩིབས་བཅུ་པ་བསྒོམས་ནས་རྩིབས་བཅུ་ལ་ཁྲོ་བོ་བཅུ་བསྒོམ་ཏེ་ཁྲོ་བོ་བཅུ་པོ་ཤེས་པ་བཅུ་རེ་རེའི་ངོ་བོར་བསྒོམ་པའམ། ཡང་ན་རེ་རེ་ཡང་མེ་ལོང་ལྟ་བུ་ལ་སོགས་པའི་ཡེ་ཤེས་ལྔ་པོ་དང་། དེའི་རྒྱུ་རྣམ་པར་བྱང་བའི་ཕུང་པོ་ལྔ་སྟེ། ཡེ་ཤེས་བཅུ་བཅུ་ལས་བསྒོམ་པར་བཤད་དེ། རྒྱུད་ལས། ཡེ་ཤེས་བདག་ཉིད་བཅུ་ལས་བྱུང་། །
ཞེས་པའི་དོན་དུ་མཛད་པར་སྣང་ངོ་། །
རྒྱལ་བས་བྱིན་གྱི་འགྲེལ་པ་ལས་ཀྱང་འདི་ལྟར་བཤད་མོད། རྒྱུད་ཀྱི་དགོངས་པ་ནི། སཾ་བུ་ཊི་དང་། དྲིལ་བུ་པའི་གཞུང་དང་། ཞལ་ལུང་གི་འགྲེལ་པར། རྒྱུད་ཀྱི་ལུང་དྲངས་པ་རྣམས་ལས། ཧཱུྃ་ཡེ་ཤེས་ལྔའི་བདག་ཉིད་དུ་བཤད་པ་ལྟར་ཡེ་ཤེས་ལྔའི་བདག་ཉིད་ཀྱི་ཧཱུྃ་བཅུ་ལས་བྱུང་ཞེས་པའི་དོན་དུ་མངོན་ནོ། །
གསུམ་པ་ནི། སྙིམ་པའི་མེ་ཏོག་ལས། འདུས་པའི་རྒྱུད་ཕྱི་མའི་ཚིགས་བཅད་བཞི་པོའི་དོན་ལ་ལོངས་སྤྱོད་དེ་དགའ་བ་བཞིས་ཡོངས་སུ་བསྐོར་བ་དང་ལྡན་པའི་རིག་པའི་སྐྱེས་བུ་རྡོ་རྗེ་ཅན་ཆོས་འབྱུང་གྲུ་གསུམ་པའི་ནང་དུ་ཚུད་པའི་གཞལ་ཡས་ཁང་གི་དབུས་སུ་བསྒོམས་ནས། དེའི་དབུས་སུ་སྟེ་སྙིང་ཁར་འཁོར་ལོ་སེར་པོ་རྩིབས་བཅུ་པ་བསྒོམ་པ་ལ་འཆད་ཅིང་འདི་ཡང་དྲག་ཤུལ་གྱི་སྦྱོར་བ་བྱ་མི་ནུས་པ་རྣམས་ཀྱི་ཆོ་གར་བཤད་པ་མ་གཏོགས། མངོན་རྟོགས་ཀྱི་སྔོན་འགྲོར་འདོད་པའི་གསལ་ཁ་མི་སྣང་ལ། ལེའུ་དང་པོའི་འགྲེལ་པར། མངོན་རྟོགས་ཀྱི་ཐོ་བསྒྲིག་པའི་སྐབས་སུ་རྩིབས་བཅུ་པ་བསྒོམ་པར་བཤད་འདུག་ཀྱང་། བསྒོམ་ཚུལ་འདི་དང་མི་འདྲ་བར་སྣང་ངོ་། །
གཞུང་གཞན་ཐམས་ཅད་ལས་འཁོར་ལོ་རྩིབས་བཅུ་པའི་དབུས་སུ་ཆོས་འབྱུང་བསྒོམ་པའི་དོན་དུ་འཆད་ཅིང་། མངོན་རྟོགས་ཀྱི་སྔོན་འགྲོར་ཡང་བཤད་ལ། ཐ་ག་ནས་རིག་པའི་སྐྱེས་བུ་རྡོ་རྗེ་ཅན་ནི་འོག་ཏུ་བསྒོམ་པར་འགྱུར་བའི་དཀྱིལ་འཁོར་གྱི་གཙོ་བོ་ཡིན་ལ། དེ་ལོངས་སྤྱོད་བཞི་དང་ཡང་དག་པར་ལྡན་པ་ནི་བསྙེན་སྒྲུབ་ཡན་ལག་བཞི་དང་ལྡན་པ་སྟེ། དེ་ཆོས་འབྱུང་གི་ནང་དུ་བསྒོམ་ལ། ཆོས་འབྱུང་བསྒོམ་པའི་དོན་གྱི་གནས། སྔོན་དུ་འཁོར་ལོ་རྩིབས་བཅུ་པ། ཁྲོ་བོ་བཅུ་དང་ལྡན་པ། སྲུང་བའི་དོན་དུ་བསྒོམ་པར་བྱའོ། །
ཞེས་ཏེ། ཆོས་འབྱུང་གི་དབུས་སུ་སྲུང་བའི་འཁོར་ལོ་བསྒོམ་པར་བྱ་བ་ནི་མ་ཡིན་ཞེས་དོགས་གཅོད་དང་བཅས་ཏེ་གསུངས་སོ། །
འགོག་པའི་རྡོ་རྗེའི་དོན་ནི། དབུགས་འཇུག་པ་གཅོད་པའི་སེམས་ཀྱིས་མི་གཡོ་བ་དང་མཚུངས་པར་འཁོར་བ་ནི་མྱུར་དུ་འཁོར་བས་བརྟན་པར་གནས་པ་དང་འདྲ་བར་འཁོར་བའོ། །
འདི་ལ་ངག་གི་དབང་ཕྱུག་གྲགས་པའི་དེ་ཉིད་བཅུ་པའི་གཞུང་ལས། རང་བསྲུང་བ་དང་། གནོད་པ་ཕྱིར་བཟློག་གཉིས་སུ་བྱས་ནས། དང་པོ་ནི་ཇི་སྐད་བཤད་པ་བཞིན་ཡིན་ལ། དེ་ཡང་མངོན་རྟོགས་ཀྱི་སྔོན་འགྲོར་བཤད་ཅིང་། ཕྱི་མ་ནི་དེ་བཞིན་གང་ཚེ་དེས་འཁོར་ལོ། །
དབུས་སུ་གཙུག་ཏོར་གྱིས་བརྒྱན་ན། །
སྟེང་གི་རྩིབས་ལ་ཧཱུྃ་མཛད་དེ། །
གཡོན་དུ་འཁོར་བར་བསམ་པར་བྱ། །
མཆོད་པ་ལ་སོགས་སྔོན་བྱས་ནས། །
མཚན་མོ་དག་ནི་ལན་གསུམ་ཞིག །གསང་སྔགས་བརྗོད་དེ་མཆོད་པར་བྱ། །
ཕྱིར་བཟློག་ཞེས་བྱར་འགྱུར་བ་ཡིན། །
ཨོཾ་ཨཱཿཨུཥྞི་ཥ་ཞེས་སོགས་ཀྱི་སྔགས་བཟླ་བར་བྱའོ། །
པཎྜི་ཏ་ས་མནྟ་བྷ་ཏྲ་ནས་བརྒྱུད་པ་ཡིན་ཟེར་ནས་རྭ་པ་རྣམས་ཀྱིས་མན་ངག་ཟབ་མོར་བྱེད་པ་ཡང་འདི་ཉིད་ལོགས་སུ་ཕྱུང་བར་སྣང་ངོ་། །
བཞི་པ་ནི་ཀུན་བཟང་བསྡུས་པར། རྡོ་རྗེར་བྱས་པའི་སར་ཀུན་ཏུ་བཟང་པོ་སྟོན་ཀའི་ཟླ་བ་ལྟར་དཀར་བ་ཞུ་བ་ལས་ཆོས་ཀྱི་འབྱུང་གནས་བསྒོམ་པར་གསུངས་ལ། དེའི་དབྱིབས་ནི་འགྲེལ་པར་གྲུ་གསུམ་གྱེན་དུ་གནས་པ་ཞེས་བྱ་བ་ནི། གྱེན་ཀར་གནས་ཤིང་སྐྱེ་གནས་ཀྱི་གཟུགས་ཅན་ནོ། །

ཞེས་གསུངས་ཏེ། ཕྱོགས་གང་ནས་བལྟས་ཀྱང་གྲུ་གསུམ་གྱེན་ཀར་གནས་པ། སྐྱེ་གནས་ཀྱི་གཟུགས་ཅན་ཞེས་པའི་དོན་ཡིན་ཞིང་། དཔལ་འཛིན་གྱི་བཞེད་པ་ཡང་འདི་ཉིད་ཡིན་པས། ཕ་རྒྱུད་དང་མ་རྒྱུད་ཀྱི་ཆོས་འབྱུང་ལ་ཁྱད་པར་ཡོད་པ་མ་མཐོང་ངོ་། །
ཁ་དོག་ནི་གཞུང་ཐམས་ཅད་ཀྱིས་དཀར་པོར་བཤད་དོ། །
བསོད་སྙོམས་པ་དང་། ཇོ་བོ་རྗེ་གཉིས་ཀྱིས་ཐུན་མོང་བའི་སྲུང་འཁོར་གྱི་དབུས་སུ། དང་པོ་ནས་ཆོས་འབྱུང་བསྒོམ་པ་མ་གཏོགས་ཀུན་བཟང་ཞུ་བ་ལས། ཆོས་འབྱུང་བསྒོམ་པའི་གསལ་ཁ་མི་སྣང་ངོ་། །
ཀུན་བཟང་རྒྱས་པ་ལས། རྩིབས་བཅུ་པའི་སྲུང་འཁོར་གྱི་དབུས་ཀྱི་ཧཱུྃ་མཛད་ཞུ་བ་ལས། ཀུན་ཏུ་བཟང་པོ་ཞལ་གསུམ་ཕྱག་དྲུག་པར་བསྒོམས་ནས་དེ་ཞུ་བ་ལས་ཆོས་འབྱུང་བསྒོམ་པར་བཤད་ལ། མར་མེ་མཛད་དང་། སྨན་ཞབས་དང་། རིན་ཆེན་རྡོ་རྗེས་འཁོར་ལོ་རྩིབས་བཅུ་པའི་དབུས་སུ། ཧཱུྃ་མཛད་དམ། གཙུག་ཏོར་འཁོར་ལོས་སྒྱུར་བའམ། རྟག་པ་ལ་སོགས་པའི་འཁོར་ལོས་སྒྱུར་བ་དྲུག་སྟེ། བརྒྱད་པོ་གང་རུང་བསྒོམས་ནས། དེ་ཞུ་བ་ལས་ཆོས་འབྱུང་བསྒོམ་པ་མ་གཏོགས་པར། སྐབས་དེར་ཀུན་ཏུ་བཟང་པོ་བསྒོམ་པ་མི་བཞེད་དོ། །
ངག་གི་དབང་ཕྱུག་གྲགས་པས། སྲུང་བའི་དོན་དུ་འཁོར་ལོ་འདི། །
ལྟེ་ནང་ཁོང་སྟོང་གནས་པ་ཡང་། །
རྡོ་རྗེ་ཧཱུྃ་མཛད་སྙིང་དབུས་སུ། །
ཆོས་ཀྱི་འབྱུང་གནས་ཕྱག་རྒྱ་དེར། །
གཞལ་ཡས་ཁང་སོགས་བསྒོམ་པར་བྱ། །
ཞེས་ཧཱུྃ་མཛད་ཀྱི་སྙིང་ཁར་ཆོས་འབྱུང་བསྒོམ་པར་བཤད་དོ། །
དེ་ལྟར་ན་ཆོས་འབྱུང་འདི་ནི་རྒྱུད་ཕྱི་མ་ལས། ཆོས་འབྱུང་བ་ནི་ཇི་ལྟར་བསྒོམ་ཞེས་པའི་ལན་གྱིས་གཞིའི་ཡན་ལག་དངོས་ཡིན་ལ། དེ་ཉིད་འཁོར་ལོ་རྩིབས་བཅུ་པ་ཁྲོ་བོ་བཅུ་དང་བཅས་པའི་དབུས་སུ་བསྒོམ་པར་གསུངས་པ་ནི་རྒྱས་པའི་ཡན་ལག་ཡིན་ལ། ཐུན་མོང་བའི་སྲུང་འཁོར་གྱི་དབུས་སུ་བསྒོམ་པ་ནི་བསྡུས་པ་ཡིན་པས་རྩིབས་བཅུ་པ་མ་བསྒོམས་ཀྱང་ཆོ་ག་ཆད་པའི་སྐྱོན་མེད་པར་མངོན་ནོ། །
འཕགས་ལུགས་ལ་རྩིབས་བཅུ་པ་བསྒོམ་པ་ནི་ལུགས་འདི་དར་ཚུན་ཆད་བསྲེ་བར་སྣང་ཡང་དེ་ནི་མ་དག་པ་སྟེ། ལུགས་དེར་ཆོས་འབྱུང་ཡོད་སར་སྔར་གྱི་སྲུང་འཁོར་མེད་པའི་ཕྱིར་རོ། །
གཉིས་པ་རྒྱུའི་ཡན་ལག་ནི། ཀུན་བཟང་རྒྱས་པ་དང་། བསོད་སྙོམས་པའི་གཞུང་གཉིས་ལས། ཆོས་འབྱུང་གི་དབུས་སུ་ཨོཾ་ལས་བྱུང་བའི་ཟླ་བའི་དཀྱིལ་འཁོར་གྱི་སྟེང་དུ་ཁཾ་ལྗང་གུ་ལས་བྱུང་བའི་སྣ་ཚོགས་རྡོ་རྗེ། དེའི་སྟེང་དུ་བྷཱུཾ་ལས་འཁོར་ལོ་དཀར་པོ་བྷཱུཾ་གྱིས་མཚན་པ་ལས་རྣམ་སྣང་དཀར་པོ་ཞལ་གསུམ་ཕྱག་དྲུག་པ་ཡུམ་དང་བཅས་པ་བསྐྱེད་པར་བཤད་ཅིང་། འཁོར་ལོའི་རྩིབས་ཀྱི་གྲངས་ཀུན་བཟང་རྒྱས་པ་ལས་རྩིབས་བརྒྱད་པ་དང་། རིན་ཆེན་རྡོ་རྗེ་དང་། ཇོ་བོ་རྗེས་རྩིབས་བཅུ་གཉིས་པར་བཤད་ལ། གཞུང་གཞན་རྣམས་ལས་རྩིབས་ཀྱི་གསལ་ཁ་མི་སྣང་ངོ་། །
འཁོར་ལོའི་གཞན་བཞི་བརྒྱ་ལྔ་བཅུ་པ་ལས། མཁའ་ནང་འོག་པད་རྡོ་རྗེ་གནས། །
ཞེས་དང་། སྨན་ཞབས་ཀྱིས། ནམ་མཁའི་དཀྱིལ་དུ་པད་མ་དང་། །
སྣ་ཚོགས་རྡོ་རྗེ་བསམ་པར་བྱ། །
ཞེས་དང་། ཇོ་བོ་རྗེས། ཧཱུྃ་ནག་པོ་ལས་བྱུང་བའི་སྣ་ཚོགས་རྡོ་རྗེ་ཞེས་བཤད་དོ། །
བསོད་སྙོམས་པས། དེའི་ཡེ་ཤེས་སེམས་དཔའི་སྙིང་པོའི་འོད་ཟེར་རྣམས་ཀྱིས་སངས་རྒྱས་རྣམས་ཡང་དག་པར་བསྐུལ་ནས་བཅུག་ལ། དེ་ཡོངས་སུ་གྱུར་པ་ལས་ཁང་པ་བརྩེགས་མ་ཟུར་བཞི་ལ་སོགས་པ་དང་ལྡན་པར་བསམས་ལ། ཞེས་རྐྱེན་གྱི་ཡན་ལག་གསུངས་ཤིང་། གཞུང་གཞན་རྣམས་ལས། རྣམ་པར་སྣང་མཛད་ཞུ་བ་ལས་གཞལ་ཡས་ཁང་དུ་བསྒོམས་པར་གསུངས་སོ། །

གསུམ་པ་གནས་ཐབས་ཀྱི་ཡན་ལག་ནི་གཞུང་རྣམས་ལས་གཞལ་ཡས་ཁང་གི་ཁྱད་ཆོས་རགས་རིམ་སྨོས་ནས་དག་པ་དང་སྦྱར་བ་ཙམ་ལས་མཚན་ཉིད་གསལ་བ་གསུངས་པ་མི་སྣང་ཡང་། རྗེ་བླ་མའི་ཞལ་ནས། འོག་གཞི་ལོགས་དང་སྟེང་ཐོག་དང་། །
སྒོ་དང་རྟ་བབས་ལྔ་ཡིས་བསྡུས། །
ཞེས་གསུངས་པ་ལྟར་ཞིབ་ཏུ་ཤེས་པར་བྱ་ཞིང་། རྟ་བབས་ནི་བཞི་བརྒྱ་ལྔ་བཅུ་པ་ལས་ཐིག་སྐུད་ཆ་ཕྲན་དྲུག་ཅུ་རྩ་བཞི་པའི་ཕྱོགས་གསུངས་པས། དཔངས་སུ་སྒོ་ཚད་གཅིག་མ་སྣམ་བུ་བཞི་དང་ལྡན་པ། སྨན་པའི་ཞབས་ཀྱིས་དཔངས་སུ་སྒོ་ཚད་གསུམ་མ་ལ། མུན་སྣམ་དང་། ཡ་ཕུབས་ཀྱི་རྩིག་པ་ཡང་ཡོད་པའི་ཕྱོགས་གསུངས་ཏེ། ཨ་བྷྱའི་ལུགས་དང་གཏན་མི་འདྲ་བར་སྣང་ངོ་། །
རྩིག་པའི་རིམ་པ་མི་བསྐྱོད་པའི་རིགས་གཙོ་བོར་གྱུར་པའི་ཚེ་ཕྱི་ནས་རིམ་པ་བཞིན། དཀར། སེར། དམར། ལྗང་། སྔོ་བ་དང་། རྣམ་སྣང་གི་རིགས་གཙོ་བོར་གྱུར་པའི་ཚེ། སྔོ། སེར། དམར། ལྗང་། དཀར་བ་དང་། རིན་འབྱུང་གི་རིགས་གཙོ་བོར་གྱུར་པའི་ཚེ། དཀར། སྔོ། དམར། ལྗང་། སེར་བ་དང་། འོད་དཔག་མེད་ཀྱི་རིགས་གཙོ་བོར་གྱུར་པའི་ཚེ། དཀར། སེར། སྔོ། ལྗང་། དམར་བ་དང་། དོན་གྲུབ་ཀྱི་རིགས་གཙོ་བོར་གྱུར་པའི་ཚེ། དཀར། སེར། དམར། སྔོ། ལྗང་བ་སྟེ། རིགས་གང་ཡིན་པ་དེའི་ཁ་དོག་ནང་དུ་འོང་ཞིང་། དེའི་ཤུལ་དུ་སྔོན་པོ་འགྲོ་བའོ། །
དེ་བཞིན་དུ་ལྷ་སྣམ་ལ་ཡང་མི་བསྐྱོད་པའི་རིགས་གཙོ་བོར་གྱུར་པའི་ཚེ། ཤར་དཀར། ལྷོ་སེར། ནུབ་དམར། བྱང་ལྗང་། དབུས་སྔོ་བ་ཡིན་ལ། རིགས་གཞན་གཙོ་བོར་གྱུར་པའི་ཚེ་དེའི་ཁ་དོག་དབུས་སུ་འོང་ཞིང་། དེའི་ཤུལ་དུ་སྔོན་པོ་འགྲོ་བའོ། །
ཐོག་ཕུབས་ཀྱི་ཚུལ་ནི་རྩིག་པའི་ནང་དུ་ལྷ་སྣམ་ཆ་ཆེན་གཅིག་བཅད་ནས་དབུས་སུ་ཆ་ཆེན་དྲུག་པ། དཔངས་སུ་ཆ་ཕྲན་ལྔ་ཡོད་པ་ལ་ཕྱོགས་བཞིར་ཀ་བ་གཉིས་གཉིས་ཏེ་བརྒྱད། དཔངས་སུ་ཆ་ཕྲན་བཅུ་གཉིས་ཡོད་པའི་སྟེང་དུ་ཤིང་བརྩེགས་ལ་ཆ་ཕྲན་གཅིག་དང་། གཅིག་གི་ལྔ་ཆ་གཅིག གདུང་ཟླུམ་ལ་ཆ་ཕྲན་གཅིག་སྟེ། དེ་དང་ཕྱིའི་གསེར་གྱི་གདུང་ལེབ་མཉམ་པའི་སྟེང་དུ་ཐོག་འོག་མ་ཕུབ། གཞན་རྣམས་སྤྱི་དང་འདྲའོ། །
ཀ་བ་བརྒྱད་ཀྱི་བར་དུ་རྡོ་རྗེའི་རྭ་བ་དང་། ཕྱི་རོལ་འོད་ཟེར་ཕྲེང་བས་བསྐོར་བའི་ནང་དུ་རིགས་ལྔ་དང་། ཡུམ་བཞིའི་གདན་ལྷ་སྣམ་གྱི་མཚམས་བཞི་དང་། ཤར་གྱི་སྣམ་བུའི་གཡས་གཡོན་གཉིས་སུ་རྡོ་རྗེ་མ་དྲུག་གི་གདན། སྒོ་བཞིའི་ཐད་སོའི་ལྷ་སྣམ་ལ་ཁྲོ་བོ་བཞིའི་གདན་ཏེ། རབ་ཏུ་རྒྱས་པའི་པད་མ་བཅུ་དགུའི་སྟེང་དུ་དབུས་དང་། རྣམ་སྣང་གི་གནས་དང་། ཡུམ་བཞི་དང་། རྡོ་རྗེ་མ་དྲུག་གི་གནས་སུ་ཟླ་བའི་དཀྱིལ་འཁོར་རེ་རེ། རིགས་གཞན་གསུམ་དང་། ཁྲོ་བོ་བཞིའི་གནས་སུ་ཉི་མའི་དཀྱིལ་འཁོར་རེ་རེའོ། །
རྣམ་སྣང་མ་གཏོགས་པའི་རིགས་གཞན་བཞི་གཙོ་བོར་གྱུར་པའི་ཚེ་དབུས་སུ་ཡང་ཉི་མའི་དཀྱིལ་འཁོར་ཡོད་པར་རིགས་སོ་སྙམ་ན། དེ་ནི་མ་ཡིན་ཏེ་རིགས་གང་གཙོ་བོར་གྱུར་ཀྱང་རྒྱུ་རྡོ་རྗེ་འཆང་གི་གདན་ལ་ཟླ་བ་དགོས་པའི་དབང་དུ་བྱས་པའི་ཕྱིར་རོ། །
གཉིས་པ་བཅུད་སྦྱང་བའི་ཕྱིར་བརྟེན་པ་བསྐྱེད་པ་ལ་གཉིས་ཏེ། བསྐྱེད་ཆོག་སྤྱིའི་རྣམ་པར་གཞག་པ་དང་། སྐབས་ཀྱི་དོན་ལ་སྦྱར་བའོ། །
དང་པོ་ལ་གསུམ་སྟེ་བསྙེན་སྒྲུབ་ཡན་ལག་བཞི་ངོས་བཟུང་བ། དེ་ཉིད་འབྲས་བུ་བཞིར་བཞག་པའི་ཚུལ། ཆུང་ངུ་ལ་སོགས་པའི་ཁྱད་པར་དཔྱད་པའོ། །
དང་པོ་ནི། རྩ་བའི་རྒྱུད་ལེའུ་བཅུ་གཉིས་པ་ལས། བསྙེན་པའི་དམ་ཚིག་སྦྱོར་བ་དང་། །
ཉེ་བར་སྒྲུབ་པ་འབྱུང་བ་དང་། །

སྒྲུབ་པའི་དོན་གྱི་དམ་ཚིག་དང་། །
སྒྲུབ་པ་ཆེན་པོ་དག་དང་བཞི། །
རྡོ་རྗེའི་བྱེ་བྲག་ཤེས་བྱས་ལ། །
དེ་ནས་ལས་རྣམས་བསྒྲུབ་པར་བྱ། །
བསྙེན་པའི་ཏིང་འཛིན་རབ་སྦྱོར་བ། །
བྱང་ཆུབ་མཆོག་གི་བསྒོམ་པར་བྱ། །
ཉེ་བར་སྒྲུབ་པ་གྲུབ་མཆོག་ལ། །
རྡོ་རྗེའི་སྐྱེ་མཆེད་རྣམ་པར་དཔྱད། །
སྔགས་ཀྱི་བདག་པོ་བསྒོམ་པ་ཡིས། །
སྒྲུབ་པའི་ཚེ་ན་བསྐུལ་བར་གསུངས། །
སྒྲུབ་པ་ཆེན་པོ་བྱེད་པའི་ཚེ། །
རང་སྔགས་རྡོ་རྗེ་ཅན་གྱི་གཟུགས། །
དབུ་རྒྱན་ལ་ནི་བདག་པོ་བསམ། །
ཡེ་ཤེས་རྡོ་རྗེ་ཅན་འགྲུབ་འགྱུར། །
ཞེས་གསུངས་ཏེ། ཚིགས་བཅད་དང་པོས་ཡན་ལག་བཞིའི་མིང་གི་ཐ་སྙད་དང་། དེ་ནས་རྐང་པ་གཉིས་ཀྱིས་ཐུན་མོང་གི་ལས་སྒྲུབ་པ་དང་། ཚིགས་བཅད་ཕྱེད་དང་གསུམ་གྱིས་ཡན་ལག་རྒྱས་པར་བཤད་པར་བསྟན་ཏོ། །
འདི་ལ་རྣལ་འབྱོར་དབང་ཕྱུག་གི་མན་ངག་གིས་འགྲེལ་ཚུལ་དང་། འཕགས་པ་ཡབ་སྲས་ཀྱིས་འགྲེལ་ཚུལ་དང་། ལུགས་མཆོག་འདིས་འགྲེལ་ཚུལ་དང་གསུམ་ལས། དང་པོ་ནི། བརྟག་གཉིས་དང་། འདུས་པའི་རྒྱུད་ཕྱི་མ་ལས། དང་པོ་སྟོང་ཉིད་བྱང་ཆུབ་སེམས། །
གཉིས་པ་ལ་ནི་ས་བོན་བསྡུ། །
གསུམ་པ་ལ་ནི་གཟུགས་བརྙན་རྫོགས། །
བཞི་པ་ལ་ནི་ཡིག་འབྲུ་དགོད། །
ཅེས་གསུངས་པ་དང་དོན་གཅིག་ཏུ་མཛད་དེ། བསྐྱེད་ཆོག་གང་གིས་བསྐྱེད་ཀྱང་དམ་ཚིག་པ་བསྐྱེད་པ་ནི་བསྙེན་པའི་ཡན་ལག་གོ །སྐྱེ་མཆེད་དམ་ཡང་ན་སྐུ་གསུང་ཐུགས་བྱིན་གྱིས་བརླབ་པ་ནི་ཉེར་སྒྲུབ་ཀྱི་ཡན་ལག་གོ །ཡེ་ཤེས་ཀྱི་འཁོར་ལོ་དགུག་གཞུག་བྱ་བ་ནི་སྒྲུབ་པའི་ཡན་ལག་སྟེ། སྔགས་ཀྱི་བདག་པོ་ནི་སྙིང་ཁའི་ས་བོན་ལ་བཞེད་དོ། །
དབང་བསྐུར་ནས་རིགས་ཀྱི་བདག་པོས་རྒྱས་གདབ་པའམ། ཡང་ན་དབུ་རྒྱན་རང་ཆས་ཅན་དུ་བསམ་པ་ནི་སྒྲུབ་པ་ཆེན་པོ་སྟེ། ཡིག་འབྲུའི་སྐད་དོད་ལ། ཨ་ཀྵ་ར་ཅེས་པ་འགྱུར་མེད་ཡིན་ལ་གང་གིས་རྒྱས་གདབ་པ་དེའི་རིགས་ལས་འགྱུར་བ་མེད་པས་ན་རིགས་བདག་སྟོན་ནོ། །
གཉིས་པ་ནི་སྒྲོན་གསལ་ལས། བསྙེན་པའི་ཏིང་ངེ་འཛིན་ཞེས་བྱ་བ་ལ་སོགས་པས་ནི། མདོར་བསྟན་པའི་ཡན་ལག་སྟོན་པ་ཡིན་ཏེ། བྱང་ཆུབ་ཀྱི་སེམས་ལ་དམིགས་པ་ནི་བསྙེན་པའོ། །
དེ་ཉིད་རྩེ་གཅིག་ཏུ་བྱེད་ཅིང་སེམས་ལ་འཇོག་པས་ན་ཏིང་ངེ་འཛིན་ནོ། །
རབ་སྦྱོར་བ་ནི་ཡང་དག་པར་སྦྱོར་བའོ། །
དེ་གང་ཞེ་ན་སའི་ཆ་ལ་སོགས་པ་ནས། དཀྱིལ་འཁོར་གྱི་འཁོར་ལོའི་བར་དུ་ལྷག་པར་མོས་པས་བསྐྱེད་པ་སྟེ། བསྙེན་པའི་ཏིང་ངེ་འཛིན་དང་རབ་ཏུ་སྦྱོར་བ་ནི་བསྙེན་པའི་ཏིང་ངེ་འཛིན་རབ་སྦྱོར་བའོ། །
དེ་ལྟར་བྱས་ལ་ཨོཾ་ཤཱུ་ནྱ་ཏཱ་ཞེས་པའི་སྔགས་ཀྱིས་དོན་རབ་ཏུ་རྣམ་པར་དཔྱད་པ་ལས་བྱུང་བའི་བྱང་ཆུབ་ཀྱི་སེམས་དེ་ཁོ་ན་ཉིད་ཀྱི་མཚན་ཉིད་ཅན་བསྒོམས་པར་བྱས་ནས་ཉི་མ་དང་། ཟླ་བ་དང་། པདྨ་ལ་སོགས་པའི་རིམ་གྱིས་གོང་ནས་གོང་དུ་བཞག་ལ། དེའི་སྟེང་དུ་ཡི་གེ་གསུམ་རྣམ་པར་བཀོད་དེ། ཐམས་ཅད་བསྡུས་པ་ལས། ཟླ་བའི་དཀྱིལ་འཁོར་བསམ་ཞིང་། དེའི་སྟེང་དུ་ཡང་ཡི་གེ་གསུམ་པོ་བཀོད་ལ། དེ་ཡོངས་སུ་གྱུར་པ་ལས་ཕྱག་མཚན། ཕྱག་མཚན་ཡོངས་སུ་གྱུར་པ་ལས། ཕྱག་རྒྱ་ཆེན་པོའི་གཟུགས་སུ་བསྐྱེད་པ་ནི་ཉེ་བར་ཏེ། གཞན་དུ་སྒྲུབ་ཅིང་བསྐྱེད་པས་ཉེ་བར་སྒྲུབ་པའོ། །
གྲུབ་པ་ནི་ཕྱག་རྒྱ་ཆེན་པོ་གྲུབ་པའོ། །
དེའི་མཆོག་ནི་ཐོག་མར་གྱུར་པའི་ཨོཾ་ལ་སོགས་པའི་སྔགས་གང་ཡིན་པ་དེ་ནི། ཉེ་བར་སྒྲུབ་པ་གྲུབ་མཆོག་ལའོ། །
སྔགས་ཀྱི་ཡི་གེ་མ་ལུས་པར་རྣམ་པར་བཀོད་ལ། ཕྱག་རྒྱ་ཆེན་པོའི་གཟུགས་དེ་ལ་རྡོ་རྗེའི་སྟེ། རྣམ་པར་སྣང་མཛད་ལ་སོགས་པ་ནས་གནོད་མཛེས་ཀྱི་བར་དེ་རྣམས་ཀྱི་སྐྱེ་མཆེད་ནི་གཟུགས་ཀྱི་ཕུང་པོ་ལ་སོགས་པའོ། །

དེ་རྣམས་ཀྱིས་རིམ་པ་གསུམ་པའི་སྐབས་སུ་འཁྲུགས་ཀྱི་གོ་རིམ་གྱི་ངེས་པར་བྱས་ལ། རྒྱུ་དང་འབྲས་བུ་ཡོངས་སུ་ཤེས་པས་རྣམ་པར་དཔྱད་ནས་སྒྲུབ་ཅིང་བྱིན་གྱིས་བརླབ་པའི་ཕྱིར། གང་གིས་མཉེས་པར་བྱེད་པ་དེ་ལ་ནི་སྒྲུབ་པའི་ཚེ་ན་བསྐུལ་བར་གསུངས་ཏེ་ཞེས་བྱ་བ་ནི་རྣམ་གྲངས་སུ་བཤད་པའོ། །
དེ་གང་ཞེ་ན། སངས་རྒྱས་སྐུ་འཛིན་དཔལ་དང་ལྡན། །
ཞེས་བྱ་བ་ལ་སོགས་པའི་ཚིགས་སུ་བཅད་པ་གཉིས་སོ། །
སྔགས་ཀྱི་བདག་པོར་བསྒོམ་པ་ཡིས། །
ཞེས་བྱ་བ་ལ་སོགས་པ་ལ་སྔགས་ནི་ཡི་གེ་ཨོཾ་ལ་སོགས་པ་སྟེ། ཏིང་ངེ་འཛིན་སེམས་དཔའ་དང་། བདག་པོ་སྟེ་ཡེ་ཤེས་སེམས་དཔའ་རྣམས་ནི། སྔགས་ཀྱི་བདག་པོ་སྟེ་རིགས་ཀྱི་དབྱེ་བས་ཅི་རིགས་པར་བསྒོམ་པ་ནི། སྔགས་ཀྱི་བདག་པོ་བསྒོམ་པ་ཡིས། །
ཞེས་བྱའོ། །
སྒྲུབ་པ་ཆེན་པོ་ཞེས་གསུངས་པའི་སྒྲུབ་པ་ཆེན་པོ་དེ་བསྐྱེད་པར་བྱེད་པའི་ཚེ་ན་རྡོ་རྗེ་ཅན་གྱིས་ཏེ། རང་གི་ལྷག་པའི་ལྷའི་སྦྱོར་བ་དང་ལྡན་པའི་སྔགས་པས་རྡོ་རྗེ་དང་པདྨ་མངོན་པར་འདུས་བྱས་པ་སྔོན་དུ་འགྲོ་བའི་སྙོམས་པར་འཇུག་པ་བྱས་ལ། རང་གི་སྔགས་བཛྲ་དྷྲྀཀ་ཅེས་བྱ་བ་ལ་སོགས་པ་དེ་ལས་བྱུང་བའི་རྡོ་རྗེ་ཅན་ཏེ། དེ་བཞིན་གཤེགས་པ་རྣམས་ནི་རང་སྔགས་རྡོ་རྗེ་ཅན་ནོ། །
དེ་རྣམས་ཀྱི་གཟུགས་ཏེ། ཕྱག་རྒྱ་ཆེན་པོའི་གཟུགས་བསྒོམས་ནས། །
དབུ་རྒྱན་ལ་ནི་བདག་པོ་བསམ། །
ཞེས་བྱ་བ་དེ་བཞིན་གཤེགས་པ་ལྔའི་ཕྱག་རྒྱ་ཆེན་པོའི་གཟུགས་ཀྱི་དཀྱིལ་འཁོར་བ་དང་། དབུ་རྒྱན་ལ་ནི་བདག་པོ་རྡོ་རྗེ་འཆང་ཆེན་པོ་བསམ་ལ། དེའི་རིགས་ལྷག་མ་རྣམས་ཀྱི་དབུ་རྒྱན་ལ་ནི་རྣམ་པར་སྣང་མཛད་ལ་སོགས་པ་བསམས་ན་འགྲུབ་པར་འགྱུར་རོ་ཞེས་བྱ་བ་དངོས་གྲུབ་ཐོབ་པར་འགྱུར་བ་སྟེ། སྒྲ་ཇི་བཞིན་པའོ་ཞེས་གསུངས་སོ། །
འདིའི་དོན་མདོར་བསྡུ་ན། ཡེ་ཤེས་ཀྱི་ས་བསྐྱེད་པ་ནས་ལྷག་མོས་འོད་གསལ་དུ་བསྡུ་བའི་བར་ནི་བསྙེན་པའི་ཡན་ལག དེ་བཞིན་ཉིད་ལས་བྱང་ཆུབ་པ་ནས་ལུས་དཀྱིལ་བཀོད་པས་སྤྲུལ་སྐུ་རྡོར་སེམས་སུ་གྱུར་པའི་བར་ནི་ཉེར་སྒྲུབ་ཀྱི་ཡན་ལག སྐུ་གསུང་ཐུགས་བྱིན་གྱིས་བརླབ་པ་དང་། སེམས་དཔའ་སུམ་བརྩེགས་བསྒོམ་པ་ནི་སྒྲུབ་པའི་ཡན་ལག རྗེས་ཆགས་ཀྱི་རྣལ་འབྱོར་ནས་དཀྱིལ་འཁོར་རྒྱལ་མཆོག་གི་ལྷ་དབུ་རྒྱན་རང་ཆས་ཅན་དུ་བསྒོམ་པའི་བར་ནི་སྒྲུབ་པ་ཆེན་པོའི་ཡན་ལག་ཏུ་བཞེད་དོ། །
གསུམ་པ་ནི། ཙི་ལུ་པ་དང་། ཐ་ག་ནའི་རྩ་རྒྱུད་ཀྱི་འགྲེལ་པ་གཉིས་དང་། སྒྲུབ་ཐབས་ཀྱི་གཞུང་ཐམས་ཅད་ཀྱི་དགོངས་པ་ཞུ་བ་གླུས་བསྐུལ་ལས། འབྲས་བུ་རྡོ་རྗེ་འཛིན་པ་ཡབ་ཡུམ་དང་། མངལ་དུ་དཀྱིལ་འཁོར་རྒྱལ་མཆོག་བསྐྱེད་ནས་ཕྱིར་སྤྲོས་ཏེ་རང་གནས་སུ་བཀོད་པ་ལ། ཡེ་ཤེས་ཀྱི་འཁོར་ལོ་གཞུག་པ་རྣམས་ནི་བསྙེན་པའི་ཡན་ལག དེ་གསུམ་ཆར་ལ་མིག་ལ་སོགས་པ་ས་སྙིང་སོགས་དྲུག་བསྐྱེད་པ་ནི་ཉེར་སྒྲུབ་ཀྱི་ཡན་ལག སྐུ་གསུང་ཐུགས་བྱིན་གྱིས་བརླབ་པ་ནི་སྒྲུབ་པའི་ཡན་ལག དབང་བསྐུར་ནས་རིགས་ཀྱི་བདག་པོས་རྒྱས་གདབ་པ་ནི་སྒྲུབ་པ་ཆེན་པོའི་ཡན་ལག་ཏུ་བཞེད་དོ། །
རྒྱུད་ཕྱི་མ་ལས་གསུངས་པའི། དང་པོ་སྟོང་ཉིད་བྱང་ཆུབ་སེམས། །
ཞེས་སོགས་ཀྱི་དོན་ནི་དཀྱིལ་འཁོར་རྒྱལ་མཆོག་གི་ཁྱད་ཆོས་སུ་སྦྱར་ཏེ། དེ་བཞིན་གཤེགས་པ་ཐམས་ཅད་ཡབ་ཀྱི་ཞལ་དུ་ཞུགས་ནས་ཟླ་བ་ཞུ་བའི་གཟུགས་སུ་གྱུར་པ་རྡོ་རྗེའི་ལམ་ནས་ལྷ་མོའི་པདྨར་བབས་པ་དང་པོ་དང་། དེ་ཉིད་གཙོ་བོའི་ས་བོན་དུ་གྱུར་པ་གཉིས་པ་དང་། དེ་ཉིད་དཀྱིལ་འཁོར་གྱི་ལྷར་གྱུར་པ་གསུམ་པ་དང་། དེ་ཉིད་རང་སྔགས་ཀྱིས་ཕྱིར་དབྱུང་ནས་རང་རང་གི་གནས་སུ་འཁོད་པ་བཞི་པར་བཤད་ཅིང་རྒྱུ་རྡོར་འཛིན་དང་། འབྲས་བུ་རྡོར་འཛིན་ལ་ཆོ་ག་བཞི་སྦྱར་བའི་ཚུལ་ནི་འོག་ཏུ་འཆད་དོ། །

སྔར་གྱི་བསྙེན་སྒྲུབ་ཡན་ལག་བཞི་སྟོན་པའི་གཞུང་། ཤཱནྟི་པའི་འགྲེལ་པར། བསྐྱེད་རིམ་ལ་མི་སྦྱོར་བར་རྫོགས་རིམ་ཁོ་ན་ལ་སྦྱར་ནས་བཤད་པ་ནི་སྔར་གྱི་ལུགས་གསུམ་པོ་གང་དང་ཡང་མི་མཐུན་ཞིང་། འདུས་པའི་རྒྱུད་ཕྱི་མ་ལས། ཐུན་མོང་མཆོག་གི་བྱེ་བྲག་གིས། །
བསྙེན་པ་རྣམ་པ་གཉིས་སུ་འགྱུར། །
ཐ་མལ་པ་ནི་རྡོ་རྗེ་བཞི། །
མཆོག་ནི་ཡན་ལག་དྲུག་གིས་སོ། །
ཞེས་གསུངས་པ་དང་ཡང་འགལ་ལོ། །
གཉིས་པ་ནི། ཡན་ལག་བཞི་པོ་དེ་ཉིད་ལ་གཞུང་ཐམས་ཅད་མཐུན་པར་རྒྱུ་མཐུན་གྱི་འབྲས་བུ་དང་། རྣམ་སྨིན་གྱི་འབྲས་བུ་དང་། སྐྱེས་བུ་བྱེད་པའི་འབྲས་བུ་དང་། བདག་པོའི་དབང་གི་འབྲས་བུ་ཞེས་པའི་ཐ་སྙད་མཛད་དོ། །
དེའང་རྒྱུ་མཐུན་གྱི་དོན་ནི། བཞི་བརྒྱ་ལྔ་བཅུ་པ་ལས། བཤེས་གཉེན་དམ་པས་རྒྱུ་མཐུན་བྱས། །
ཞེས་དང་། ཐ་ག་ནས། དེ་ལྟར་བསྙེན་པའི་ཡན་ལག་འདི་ནི་བསྐུལ་བའི་དབྱངས་ཀྱིས་དེ་མ་ཐག་པ་སྔོན་དང་འདྲ་བའི་ལྷ་གྲུབ་པའི་མཚན་ཉིད་ཆུང་ངུའི་རྒྱུ་མཐུན་པའི་འབྲས་བུར་བཤད་དོ། །
ཞེས་གསུངས་ཏེ། བཤེས་གཉེན་དམ་པ་ནི་རྒྱུའི་རྡོ་རྗེ་འཆང་ཡིན་ལ་དེ་དང་འདྲ་བའི་ལྷའི་སྐུ་ཡིན་པས་ན་འབྲས་བུ་རྡོ་རྗེ་འཛིན་པ་ལ་རྒྱུ་མཐུན་གྱི་འབྲས་བུ་ཞེས་བྱའོ། །
ཅིའི་ཕྱིར་རྒྱུའི་རྡོ་རྗེ་འཛིན་པ་ལ་བཤེས་གཉེན་དམ་པ་ཞེས་བྱ་ཞེ་ན་གཞིའི་སྐབས་སུ་ཕ་མ་དང་། ལམ་གྱི་སྐབས་སུ་བླ་མ་དང་། འབྲས་བུའི་སྐབས་སུ་ཆོས་སྐུ་ནི་བཤེས་གཉེན་དམ་པ་སྟེ་དེ་མཚོན་པའོ། །
རྣམ་སྨིན་གྱི་འབྲས་བུ་ནི་བཞི་བརྒྱ་ལྔ་བཅུ་པ་ལས། སྨིན་ལས་ཐམས་ཅད་མཁྱེན་ཉིད་གྱུར། །
དེ་ནི་མིག་སོགས་བྱིན་བརླབས་པ། །
ཉེ་བར་སྒྲུབ་པ་ཡིན་པར་འདོད། །
ཅེས་དང་། ཐ་ག་ནས་ཉེ་བར་སྒྲུབ་པའི་ཡན་ལག་ཐམས་ཅད་མཁྱེན་པ་ཉིད་ཀྱི་ངོ་བོ་ཆུང་ངུའི་རྣམ་པར་སྨིན་པའི་འབྲས་བུ་གསུངས་པ་ཞེས་གསུངས་ཏེ། རྒྱུ་མཐུན་གྱི་འབྲས་བུ་གྲུབ་པའི་ཚེ་ཐམས་ཅད་མཁྱེན་པ་འབད་མེད་ལྷུན་གྲུབ་དུ་འབྱུང་བས་ན་རྣམ་སྨིན་གྱི་འབྲས་བུ་ཞེས་བྱའོ། །
སྐྱེས་བུ་བྱེད་པའི་འབྲས་བུའི་དོན་ནི། བཞི་བརྒྱ་ལྔ་བཅུ་པ་ལས། སྐྱེས་བུ་བྱེད་པ་ཆོས་ལོངས་སྤྱོད། །
སྤྲུལ་པ་ལས་བྱུང་འགྲོ་དོན་ཉིད། །
ཐུགས་ཀྱི་གསང་སོགས་བྱིན་གྱིས་བརླབས། །
དེས་ནི་སྒྲུབ་པའི་དོན་ཐོབ་འགྱུར། །
ཞེས་དང་། ཐ་གཾ་པས། སྒྲུབ་པའི་ཡན་ལག་ཆོས་དང་ལོངས་སྤྱོད་དང་། སྤྲུལ་པའི་སྐུ་གསུམ་རྣམ་པར་མཐར་པའི་ངོ་བོ་ཆུང་ངུའི་སྐྱེས་བུ་བྱེད་པའི་འབྲས་བུ་གསུངས་ཞེས་དང་། རིན་ཆེན་རྡོ་རྗེས། དེ་ནས་ཆོས་དང་ལོངས་སྤྱོད་རྫོགས་པ་དང་སྤྲུལ་པ་ཐོབ་པས་ནི་འགྲོ་བའི་དོན་བྱེད་པའི་ཆོས་དང་ལོངས་སྤྱོད་རྫོགས་པ་དང་། སྤྲུལ་པའི་སྐུ་རྣམ་པར་དག་པ། ཐུགས་དང་། གསུང་དང་། སྐུ་བྱིན་གྱིས་བརླབ་པ་ཞེས་བྱའོ། །
ཞེས་གསུངས་ཏེ། སྐུ་གསུམ་གྱི་ངོ་བོ། ཐུགས་གསུང་སྐུའི་རྡོ་རྗེ་ནི་སྐྱེས་བུ་ཡིན་ལ་དེས་སེམས་ཅན་གྱི་དོན་བྱེད་པ་སྟེ། དེས་ན་སྐྱེས་བུ་བྱེད་པའི་འབྲས་བུ་ཞེས་བྱའོ། །
ཀུན་བཟང་རྒྱས་པ་དང་། ཙི་ལུ་པ་དང་། ཐ་གཾ་པའི་འགྲེལ་པ་གཉིས་ལས། དྲི་མ་མེད་པའི་འབྲས་བུ་ཞེས་དང་། བཞི་བརྒྱ་ལྔ་བཅུ་པ་ལས། དབང་འབྲས་ཆུང་ངུ་རྣམ་དག་ཕྱིར། །
སྒྲུབ་པ་ཆེན་པོ་ཡིན་པར་འདོད། །
ཅེས་དང་། བསོད་སྙོམས་པ་དང་། རིན་ཆེན་རྡོ་རྗེ་གཉིས་ཀྱིས་ཀྱང་། དབང་འབྲས་ཞེས་པའི་ཐ་སྙད་མཛད་དེ། དོན་གཅིག་གོ །ཅི་ལྟར་དབང་བསྐུར་བས་དྲི་མ་དག་པར་བྱས་པའི་ཆ་ནས་དྲི་མ་མེད་པའི་འབྲས་བུ་དང་། ཁམས་གསུམ་ཆོས་ཀྱི་རྒྱལ་པོར་དབང་བསྐུར་བའི་ཆ་ནས་དབང་གི་འབྲས་བུ་དང་། དབང་བྱེད་པ་དང་། བདག་པོ་དོན་གཅིག་པས་བདག་པོའི་འབྲས་བུར་ཡང་འཇོག་པའི་ཕྱིར་ཏེ། རིན་ཆེན་རྡོ་རྗེས། དེ་ནས་ཁམས་གསུམ་གྱི་ཆོས་ཀྱི་རྒྱལ་པོར་དབང་བསྐུར་བ་མེད་པར་ཡང་དག་པར་རྫོགས་པའི་སངས་རྒྱས་ཉིད་དུ་མི་འགྱུར་བས། དབང་གི་འབྲས་བུ་ཆུང་ངུ་དང་། སྒྲུབ་པ་ཆེན་པོའི་ཡན་ལག་ཆུང་ངུ་བསྒོམ་པར་བྱའོ་ཞེས་གསུངས་པས་སོ། །

ཡན་ལག་བཞི་པོ་འདི་དག་ལ། ཙི་ལུ་པས། མྱ་ངན་ལས་འདས་པའི་ཡན་ལག ཐམས་ཅད་མཁྱེན་པའི་ཡན་ལག སྐུ་གསུམ་ཐོབ་པའི་ཡན་ལག ཆོས་ཀྱི་དབང་ཕྱུག་གི་ཡན་ལག་ཅེས་པའི་ཐ་སྙད་ཀྱང་མཛད་དེ། མི་གནས་པའི་མྱ་ངན་ལས་འདས་པ་ཐོབ་ནས་ཐམས་ཅད་མཁྱེན་པར་འབད་མེད་དུ་འགྱུར་ལ། དེ་ནས་སྐུ་གསུམ་གྱིས་སེམས་ཅན་གྱི་དོན་བྱེད་ཅིང་། དེས་ཁམས་གསུམ་ཆོས་ཀྱི་དབང་ཕྱུག་དུ་འགྱུར་ཞེས་འབྲས་བུ་བཞིའི་གོ་རིམ་དང་། སྒྲ་དོན་གཉིས་ཀ་ལེགས་པར་གྲུབ་བོ། །
གསུམ་པ་ནི་འོ་ན་བཞི་པོ་དེས་རྗེ་བཙུན་ཡབ་བསྐྱེད་པ་ལ་འབྲས་བུ་བཞི་ཆུང་ངུ་དང་། ཡུམ་བསྐྱེད་པ་ལ་འབྲས་བུ་བཞི་འབྲིང་དང་། འཁོར་བསྐྱེད་པ་ལ་འབྲས་བུ་བཞི་ཆེན་པོར་ཅིའི་ཕྱིར་འཇོག་སྙམ་ན། དང་པོར་ཐ་མལ་གྱི་རྣམ་རྟོག་སྤོང་བ་ལ་མཐུ་ཆུང་བས་ན་ཆུང་ངུ་དང་། བར་དུ་མཐུ་བར་མར་གནས་པ་རྣམས་བར་མའམ་འབྲིང་དང་། མཐར་མཐུ་ཆེན་པོར་འགྱུར་བས་ན་ཆེན་པོར་འཇོག་པ་ནི་གསུང་རབ་སྤྱི་དང་མཐུན་ཏེ། ཙི་ལུ་པའི་འགྲེལ་པར། ཡེ་ཤེས་ཞེས་བྱ་བའི་ངོ་བོ་མ་ཡིན་པས་ན་མི་མཐུན་པའི་ཕྱོགས་ཐམས་ཅད་སེལ་བར་མི་ནུས་ཤིང་མ་བསྒྲིབས་པས་ན་ཆུང་ངུའི་སྒྲས་བསྟན་ཏོ། །
ལྷ་གཙོ་བོ་གཅིག་པུ་གཏོགས་པའི་ཕྱིར་ན། དེ་རྣམས་ལ་མཆོག་གི་སྒྲས་ཁྱད་པར་དུ་བྱས་པའོ་ཞེས་དང་། རིན་ཆེན་རྡོ་རྗེས། ད་ནི་ཆུང་ངུ་རྣམས་ལ་གུས་པ་དང་བཅས་ཤིང་རྒྱུན་མི་ཆད་པར་ཡུན་རིང་དུ་གོམས་པར་གྱུར་ནས། བར་མ་བསྒོམ་པར་བྱ་བ་ཡིན་པས་ཞེས་དང་། ཏིང་ངེ་འཛིན་བར་མ་བསྒོམ་པ་ལ་རབ་ཀྱི་མཐར་ཐུག་པ་ལ། མཐར་ཐུག་པ་རྟོགས་པའི་ཕྱིར་ཆེན་པོ་བྱ་བ་ཡིན་ཏེ་ཞེས་གསུངས་པས་སོ། །
གཉིས་པ་སྐབས་ཀྱི་དོན་ལ་སྦྱར་བ་ལ་གཉིས་ཏེ། ཡན་ལག་དང་འབྲས་བུ་ཆུང་ངུ་བཞིས་རྗེ་བཙུན་ཡབ་བསྐྱེད་པ། དེ་དག་འབྲིང་བཞིས་རྗེ་བཙུན་ཡུམ་བསྐྱེད་པའོ། །
དང་པོ་ལ་བཞི་ལས། དང་པོ་བསྙེན་པའི་ཡན་ལག་དང་། རྒྱུ་མཐུན་གྱི་འབྲས་བུ་ཆུང་ངུ་ལ་ཡང་གཉིས་ཏེ། བཤེས་གཉེན་དམ་པ་རྒྱུའི་རྡོ་རྗེ་འཆང་བསྐྱེད་པ་དང་། དེའི་རྒྱུ་མཐུན་འབྲས་བུ་རྡོ་རྗེ་འཛིན་པ་བསྐྱེད་པའོ། །
དང་པོ་ལ་གསུམ་སྟེ། མངོན་བྱང་ལྔའི་ཆོ་ག དེས་ཆགས་པ་ཅན་གྱི་སེམས་ཅན་འདུལ་བའི་ཚུལ། འགྲོ་བ་དབང་བསྐུར་བའི་ཚུལ་ལོ། །
དང་པོ་ལ་གཉིས་ཏེ། ཉམས་ལེན་གྱི་རིམ་པ་དང་། དེ་ཉིད་རྒྱུད་ཀྱི་ལུང་དང་སྦྱར་བའོ། །
དང་པོ་ནི་ཀུན་བཟང་རྒྱས་པ་ལས། དབུས་ཀྱི་ཟླ་བའི་གདན་ལ་རྣལ་འབྱོར་པ་ཡི་གེ་གསུམ་གྱི་གཟུགས་བརྙན་གྱི་རྣམ་པར་ཞུགས་ནས་འདུག་སྟེ། འདི་ལྟར་རྣལ་འབྱོར་པས་བསམ་སྟེ། བདག་འཇམ་པའི་རྡོ་རྗེར་གྱུར་ནས་འགྲོ་བའི་དོན་བྱའོ། །
འདི་རྣམས་ལ་ཀ་ཀནྟི་ཀའི་འཇིག་རྟེན་གྱི་ཁམས་ན་བཞུགས་པའི་དེ་བཞིན་གཤེགས་པ་ཐམས་ཅད་ཀྱིས་སེམས་ཅན་བྱང་ཆུབ་ཀྱི་རྒྱུ་རུ་བྱ་བར་དམ་བཅས་པ་ཡིན་ཏེ། དེའི་དུས་ན་རྣལ་འབྱོར་པས་བསམས་ནས་དེ་བཞིན་གཤེགས་པ་རྣམས་ཀྱི་གྲོགས་བྱའོ་ཞེས་བསམ་པ་ནས་གཞལ་ཡས་ཁང་གི་སྟེང་ན་བཞུགས་པའི་དེ་བཞིན་གཤེགས་པ་རྣམས་ལ་རྣལ་འབྱོར་པས་ཡེ་ཤེས་སེམས་དཔའི་ས་བོན་བསྐུལ་ཏེ། བསྐུལ་བའི་རྗེ་བཙུན་དེ་བཞིན་གཤེགས་པ་རྣམས་ཀྱིས་བདག་ལ་གཟིགས་པ་མཛད་དོ། །
འདི་ལྟར་དེ་རྣམས་ལ་ཡེ་ཤེས་སེམས་དཔའ་བསྐུལ་བས་ན་དེ་བཞིན་གཤེགས་པ་རྣམས་རྣལ་འབྱོར་པའི་ལུས་དང་གཅིག་ཏུ་གྱུར་ཏེ། ཡི་གེ་གསུམ་པོའི་འོག་གི་ཆ་ལ་ཨ་ཡིག་ལ་སོགས་པའི་དབྱངས་ཀྱི་ཡི་གེ་བཅུ་དྲུག་ཏུ་འགྱུར་བ། དེ་ལྟར་ཡན་ལག་བཅུ་གཉིས་སུ་བསྒོམ་པའི་དབྱངས་ཡིག་ཡིན་ཏེ། ལུགས་དང་མཐུན་པ་དང་མི་མཐུན་པའི་ཕྲེང་བ་གཉིས་སུ་བསམ་སྟེ། ཡི་གེ་གསུམ་གྱི་སྟེང་གི་ཆར། ཡ་ར་ལ་ཝ་ཌ་དྷ་ཞེས་པ་ཞུགས་པས། ཀ་ཡིག་ལ་སོགས་པའི་གསལ་བྱེད་བཞི་བཅུར་གྱུར་པ་དེ་ལན་གཉིས་སུ་བསྐོར་བ་ཡི་གེ་བརྒྱད་ཅུ་ལུགས་དང་མཐུན་པ་དང་། མི་མཐུན་པའི་ཕྲེང་བ་གཉིས་སུ་བསམ་སྟེ་ཞེས་དང་ཨཱ་ལི་ཉིས་འགྱུར་མཚན་སུམ་ཅུ་རྩ་གཉིས་དང་། དེས་ལས་བྱུང་བའི་ཟླ་བ་ཤེས་རབ་ཀྱི་རང་བཞིན་སྨོན་པའི་སེམས་དང་། ཀཱ་ལི་ཉིས་འགྱུར་དཔེ་བྱད་བཟང་པོ་བརྒྱད་ཅུ་དང་། དེ་ལས་བྱུང་བའི་ཟླ་བ་ཐབས་ཀྱི་རང་བཞིན་འཇུག་པ་བྱང་ཆུབ་ཀྱི་སེམས་དང་། ཟླ་བ་གཉིས་པོ་མེ་ལོང་ལྟ་བུའི་ཡེ་ཤེས། དེ་ནས་གཅིག་ཏུ་འདུས་ནས་ཟླ་བ་གཅིག་ཏུ་གྱུར་པ་མཉམ་པ་ཉིད་ཀྱི་ཡེ་ཤེས། ཟླ་བ་ཡོངས་སུ་གྱུར་པ་ལས། ཧཱུྃ་དམར་པོ་ལས་རྡོ་རྗེ་དམར་པོ་རྩེ་ལྔ་པ་སོ་སོར་རྟོག་པའི་ཡེ་ཤེས། དེའི་ལྟེ་བའི་ཧཱུྃ་ལས་འོད་ཟེར་འཕྲོས་པས་སེམས་ཅན་ཐམས་ཅད་སངས་རྒྱས་སུ་གྱུར་ཏེ། དེ་རྣམས་འོད་ཟེར་གྱིས་བཀུག་ནས་ཧཱུྃ་ལ་ཐིམ་པ་བྱ་བ་ནན་ཏན་གྱི་ཡེ་ཤེས། སླར་ཡང་ཧཱུྃ་ལས་འོད་ཟེར་འཕྲོས་པས་དེ་བཞིན་གཤེགས་པ་ཐམས་ཅད་བཀུག་ནས་ཧཱུྃ་ལ་ཐིམ། ས་བོན་ཕྱག་མཚན་དང་བཅས་པ་ཡོངས་སུ་གྱུར་པ་ལས། རྒྱུ་རྡོ་རྗེ་འཆང་ཡབ་ཡུམ་བསྐྱེད་པ་ནི་ཆོས་ཀྱི་དབྱིངས་ཀྱི་ཡེ་ཤེས་སུ་བཤད་དོ། །

འདི་དང་མཐུན་པར། དངོས་གྲུབ་འབྱུང་བའི་གཏེར་ལས། དེ་ཉིད་གསུམ་གནས་སེམས་བབས་པས། །
བདེ་གཤེགས་རྣམས་ཀྱིས་དེ་ལ་གཟིགས། །
རང་གི་ཁམས་སུ་ཤེས་རབ་ཐབས། །
དབྱངས་ཡིག་སྡེ་པའི་ཡི་གེར་འགྱུར། །
དབུ་རྩེ་ལ་བྱོན་ཡེ་ཤེས་སེམས། །
འདྲེས་གྱུར་བབས་པས་ཟླ་ཉིར་གྱུར། །
འདུ་ཞིང་འཕྲོ་བའི་སྦྱོར་བ་ལས། །
གཅིག་དུ་གྱུར་པ་བསམས་པའོ། །
དེ་ལས་ཧཱུྃ་དཀར་ལས་བྱུང་བ། །
རྡོ་རྗེ་རྩེ་ལྔ་མེ་ཤེལ་གཟུགས། །
ཕྱོགས་ཀུན་འོད་ཟེར་འཕྲོས་བསམས་ནས། །
ཧཱུྃ་བཅས་ལྡན་པར་ང་རྒྱལ་བྱ། །
ཨོཾ་བཛྲ་ཨཱཏྨ་ཀོ྅ཧཾ། དེ་ལས་འཕྲོས་པའི་བདེ་གཤེགས་ཀྱིས། །
འགྲོ་བ་སངས་རྒྱས་ཉིད་དུ་བྱས། །
སླར་འདུས་ཐུགས་ཀྱི་རྡོ་རྗེ་ལ། །
བཙུད་ནས་བདག་ལ་ང་རྒྱལ་བྱ། །
ཨོཾ་ཡ་ཐ་སརྦ་ཏ་ཐཱ་ག་ཏ་སྟ་ཐ་ཨ་ཧཾ། ས་བོན་གསང་གསུམ་རྡོ་རྗེར་གྱུར། །
གཅིག་གྱུར་རྡོ་རྗེ་སེམས་དཔའ་མཆོག །འགྲོ་ཀུན་རོ་མཉམ་གཅིག་པ་པོ། །
ཞེས་དང་། ཞལ་ལུང་གི་འགྲེལ་པར། མྱུ་གུས་བསྣུན་བྱས་ཞེས་པ་ནི་གདན་དེ་ལ་ཆོ་ག་དང་པོ་རྫོགས་པས་རང་རིག་པའི་མྱུ་གུས་བསྣུན་ནས་ཡི་གེར་བཏགས་པའོ། །
དེ་ལས་མཚན་མའོ། །
དེ་ལས་རང་གི་ལྷའི་སྐུར་བསྐྱེད་པར་བྱའོ་ཞེས་པའི་དོན་ཏོ། །
དེས་འདི་སྟོན་ཏེ། ཁང་པ་བརྩེགས་མའི་དབུས་ལ་ཡི་གེ་གསུམ་ལ་གནས་པའི་སེམས་བབས་པ་ལ་སོགས་པ་ཟླ་བ་གཉིས་སུ་གྱུར་པ་དང་། དེ་གཅིག་ཏུ་གྱུར་པ་དང་། དེ་ལས་ཡི་གེར་གྱུར་པ་དང་། དེ་ལས་མཚན་མའི་ཡི་གེར་མཚན་པར་གྱུར་པ་དང་། དེ་ལས་སྤྲོ་བསྡུ་དང་ལྡན་པའི་ང་རྒྱལ་བྱ་བ་དང་། རང་དང་འདྲ་བ་ལས་བྱུང་བའི་སྐུར་བསྐྱེད་པ་ནི་དང་པོའོ། །
ཞེས་གསུངས་སོ། །
བསོད་སྙོམས་པའི་གཞུང་ལས་སྔར་ནམ་མཁར་ཡི་གེ་གསུམ་འཇོག་པ་ཡོད་ཀྱང་འདིར་གཞལ་ཡས་ཁང་གི་དབུས་སུ་ཕབ་པའི་རྣམ་གཞག་མི་སྣང་ལ། གཞུང་གཞན་རྣམས་ལས། སྔར་ཡི་གེ་གསུམ་འཇོག་པ་ཡང་མེད་པས་ཡི་གེ་གསུམ་གཞལ་ཡས་ཁང་གི་དབུས་སུ་བབས་པ་དང་། ཟླ་བ་ཡོངས་སུ་གྱུར་པ་ཧཱུྃ་ལས་རྡོ་རྗེར་བསྐྱེད་པ་རྣམས་གཞུང་འདི་གསུམ་གྱི་ཁྱད་ཆོས་སུ་སྣང་ངོ་། །
བཞི་བརྒྱ་ལྔ་བཅུ་པར། དབྱངས་ཡིག་མཚན་དང་ཡང་དག་ལྡན། །
ཀ་སོགས་དཔེ་བྱད་འོད་ཟེར་ཅན། །
དབུས་མའི་ཟླ་བའི་གདན་ལ་སེམས། །
ཡེ་ཤེས་ཟླ་བ་རྣམས་བསྒོམས་དེར། །
དང་པོའི་སྙིང་ལས་བྱུང་རྡོ་རྗེ། །
དམར་ཞིང་དང་པོའི་སྙིང་པོར་ལྡན། །
ཞེས་ཡི་གེ་གསུམ་བབས་པ་མ་གཏོགས། གཞན་རྣམས་སྔ་མ་དང་འདྲ་བར་སྣང་ཞིང་། རྡོ་རྗེ་ཟླ་བ་ཡོངས་སུ་གྱུར་པ་ལས་བསྒོམ་པ་དང་། ཟླ་བའི་སྟེང་དུ་བསྒོམ་པ་གང་ལ་འབྲུ་བསྣན་ཀྱང་བཏུབ་ཙམ་དུ་སྣང་ངོ་། །
ཀུན་བཟང་བསྡུས་པ་ལས། བཅུ་དྲུག་ཆ་དང་ཚོགས་ལས་བྱུང་བ་ཡི། །
ཟླ་བའི་དཀྱིལ་འཁོར་དག་ནི་དབུས་ཉིད་དུ། །
ཞེས་དང་། དེའི་འགྲེལ་པར་ཐ་གཾ་པས། བཅུ་དྲུག་གི་ཆ་ནི་ཨ་ལ་སོགས་པ་དང་། ཚོགས་ནི་ཀ་ལ་སོགས་པ་ཞེས་པ་ཙམ་ལས་མི་སྣང་ཡང་། འོག་དུ་མཚན་སོ་གཉིས་དང་། དཔེ་བྱད་བརྒྱད་ཅུའི་དག་པ་སྦྱར་འདུག་པས་སྔ་མ་དང་དོན་གཅིག་ཅིང་། འཇིག་རྟེན་དབང་ཕྱུག་གི་སྒྲུབ་ཐབས་ལས་ཀྱང་འདི་བཞིན་དུ་བཤད་ལ། ཟླ་བའི་དཀྱིལ་འཁོར་དེ་ཉིད་ལས་ཡི་གེ་ཧཱུྃ་དམར་པོ་བསམ་ལ་ཞེས་པ་ནི་ཟླ་བའི་སྟེང་དུ་ཧཱུྃ་ལས་རྡོ་རྗེ་བསྒོམ་པར་སྣང་སྟེ། འོག་ཏུ་དེ་ནས་ཟླ་བ་དང་། རྡོ་རྗེ་དང་། ཡི་གེ་ཧཱུྃ་ཡོངས་སུ་གྱུར་པ་སྔོན་དུ་འགྲོ་བ་ལས་བདག་ཉིད་རྡོ་རྗེ་སེམས་དཔའི་སྐུ་ཞེས་བཤད་པས་སོ། །
ཤཱནྟི་པའི་རྩ་རྒྱུད་ཀྱི་འགྲེལ་པ་སྙིམ་པའི་མེ་ཏོག་ལས། དེ་ནས་དབུས་སུ་གནས་པའི་ཟླ་བའི་དཀྱིལ་འཁོར་ལས། སངས་རྒྱས་རྣམས་ཀྱི་ཡོན་ཏན་གྱི་ས་བོན་དབྱངས་ཀྱི་ཡི་གེ་དཀར་པོ་བཅུ་དྲུག་ཡོངས་སུ་གྱུར་པ་ལས་ཟླ་བའི་དཀྱིལ་འཁོར་རྒྱས་པར་གྱུར་པ་ནི་མེ་ལོང་ལྟ་བུའི་ཡེ་ཤེས་ཀྱི་བདག་ཉིད་ཅན་ནོ། །

དེའི་དབུས་སུ་གསལ་བྱེད་ཡི་གེ་དཀར་པོ་སུམ་ཅུ་རྩ་བཞིའོ། །
རྣམ་པ་སངས་རྒྱས་ཀྱི་ཡོན་ཏན་ཐམས་ཅད་ཀྱི་ཡི་གེ་ཧཱུྃ་དཀར་པོ་དང་བཅས་པ་ཡོངས་སུ་གྱུར་པ་ལས་བྱུང་བ་པདྨ་ར་ག་ལྟར་དམར་བའི་དང་པོའི་རྡོ་རྗེ་ནི་མཉམ་པ་ཉིད་ཀྱི་ཡེ་ཤེས་ཀྱི་བདག་ཉིད་ཅན་ནོ། །
དེའི་ལྟེ་བ་ལ་ཡི་གེ་ཧཱུྃ་དེ་ཉིད་ནི་མཉམ་པ་ཉིད་ལ་ངེས་པར་སྤྱོད་པ་ཉིད་ཀྱི་ཕྱིར་རོ། །
སོ་སོར་རྟོག་པའི་ཡེ་ཤེས་ཀྱི་བདག་ཉིད་ཅན་ནོ། །
འོད་ཟེར་དེས་དཀྱིལ་འཁོར་པ་ཐམས་ཅད་ཀྱི་མཆོག་སྤྲོ་བ་དང་། བསྡུས་པ་ནི་བྱ་བ་ནན་ཏན་སྒྲུབ་པའི་ཡེ་ཤེས་ཀྱི་བདག་ཉིད་ཅན་ཡིན་པར་བསྒོམས་ནས་ཟླ་བ་དང་། རྡོ་རྗེ་དང་། སྔགས་ཡོངས་སུ་གྱུར་པ་ལས་བྱུང་བའི་ཆོས་ཀྱི་དབྱིངས་ཤིན་དུ་རྣམ་པར་དག་པའི་ཡེ་ཤེས་ཀྱི་བདག་ཉིད་ཅན་བཅོམ་ལྡན་འདས་དང་པོའི་སྐྱེས་བུ་ཞེས་བཤད་དེ། འདི་ནི་ཡེ་ཤེས་ཞབས་ལུགས་ཀྱི་རྗེས་སུ་འབྲང་བར་སྣང་ཡང་སྔར་གྱི་གཞུང་དེ་དག་གང་དང་ཡང་མི་མཐུན་པར་སྣང་ངོ་། །
རིན་ཆེན་རྡོ་རྗེ་མི་བསྐྱོད་པའི་སྒྲུབ་ཐབས་ལས། གདན་དབུས་མའི་སྟེང་དུ་ཨཱ་ལི་ཚར་གཉིས་ལས་ཟླ་བ་དང་པོ་བསྐྱེད་པ་ནི་འདྲ་བར་སྣང་ལ། དེའི་སྟེང་དུ་ཧ་ཀྵ་སྤངས་པའི་གསལ་བྱེད་སོ་གཉིས་ཚར་གཉིས་སུ་བྱས་པ་དྲུག་ཅུ་རྩ་བཞིའི་དབུས་སུ་ཨཱ་ལི་བཅུ་དྲུག་ཕྲེང་གཅིག་གནས་པ་དཔེ་བྱད་བརྒྱད་ཅུའི་ངོ་བོ་ཞུ་བ་ལས་ཟླ་བ་གཉིས་པ་བསྒོམ། ཟླ་བ་གཉིས་གཅིག་ཏུ་གྱུར་པའི་སྟེང་དུ་ཧཱུྃ་ལས་བྱུང་བའི་རྡོ་རྗེ་ཧཱུྃ་གིས་མཚན་པ་ལས་སྤྲོ་བསྡུ་བྱས་ནས་ཀུན་ཏུ་བཟང་པོ་བསྒོམ་པར་བཤད་དོ། །
བསོད་སྙོམས་པས་སྟོང་ཉིད་བཅུ་དྲུག་གི་ངོ་བོ་ཨཱ་ལི་བཅུ་དྲུག་ལས་ཟླ་བ་དང་པོ་ཨཱ་ལིས་མཚན་པ་དང་། དེའི་སྟེང་དུ་མཚན་སོ་གཉིས་ཀྱི་ངོ་བོ་ཀཱ་ལི་སོ་གཉིས་ལས་ཟླ་བ་གཉིས་པ་ཀཱ་ལིས་མཚན་པ། དེའི་སྟེང་དུ་ཧཱུྃ་ལས་རྡོ་རྗེ་སོགས་སྔ་མ་དང་འདྲ་སྟེ་འདི་གཉིས་ཀྱང་གཞུང་སྔ་མ་རྣམས་དང་མི་འདྲ་བར་སྣང་ངོ་། །
རྒྱུ་རྡོ་རྗེ་འཆང་གི་སྐུ་མདོག་ཕྱག་མཚན་ལ་གཞུང་འགྲེལ་རྣམས་མི་མཐུན་པ་མི་སྣང་ཞིང་། རྣམ་པ་ལ་ཤཱནྟི་པས་མ་མཆུ་འཇིབ་པ་ཞེས་དང་། ཙི་ལུ་པ་དང་། རིན་ཆེན་རྡོ་རྗེས་ཚེམས་ཀྱིས་མ་མཆུ་བཙིར་བ། །
ཞེས་བཤད་དོ། །
ཐ་སྙད་ཀྱང་གཞུང་ཕལ་ཆེར། ཀུན་ཏུ་བཟང་པོ་ཞེས་དང་། ཙི་ལུ་པས་དང་པོའི་མགོན་པོ་ཞེས་བཤད་ཅིང་། རྩ་རྒྱུད་ལས་གསུངས་པའི་རིག་པ་ཆེན་པོའི་སྐྱེས་བུ་དང་དོན་གཅིག་པར་བཞེད་ལ། ཤཱནྟི་པས་དང་པོ་སྐྱེས་བུ་ཞེས་དང་། བསོད་སྙོམས་པས་རྡོ་རྗེ་སེམས་དཔའ་ཞེས་པའི་ཐ་སྙད་མཛད་དོ། །
གཉིས་པ་ནི། རྩ་རྒྱུད་ཀྱི་ཟིལ་གནོན་རྡོ་རྗེ་དང་། དམ་ཚིག་འབྱུང་བ་རྡོ་རྗེ་གཉིས་ཀྱིས་འདི་དག་སྟོན་པར་བཞེད། ཡི་གེ་གསུམ་བབས་ནས་ཨཱ་ལི་ཀཱ་ལིར་གྱུར་པའི་བར་ནི་ཟིལ་གནོན་རྡོ་རྗེ་དང་། དེ་ལས་ཟླ་བར་གྱུར་པ་སྐབས་འདིར་དངོས་སུ་མ་བཤད་ཀྱང་། རྣལ་འབྱོར་ཆེན་པོའི་རྒྱུད་གཞན་ལས་བཤད་པའི་ཚུལ་དང་། ཟླ་བ་གཉིས་ཟླ་བ་གཅིག་དུ་གྱུར་པ་ཧཱུྃ་ལས་རྡོ་རྗེ་ཧཱུྃ་གིས་མཚན་པ་ལས་དཀྱིལ་འཁོར་གྱི་གཙོ་བོའི་རྣམ་པའི་སྤྲོ་བསྡུ་བྱས་ནས་དེ་ལས་རྒྱུ་རྡོ་རྗེ་འཆང་དུ་གྱུར་པ་ནི། དམ་ཚིག་འབྱུང་བ་རྡོ་རྗེས་སྟོན་པར་ཙི་ལུ་པས་བཤད་པའི་ཕྱིར་ཏེ། འགྲེལ་པ་ལས། ཟིལ་གྱིས་གནོན་པ་རྡོ་རྗེ་ཞེས་པ་ནི་མཐའ་ཡས་པའི་ཚོགས་ཀྱིས་བསྡུས་པའི་དངོས་པོར་འཛིན་པ་ནི་དེ་ཁོ་ན་ཉིད་གསུམ་དུ་ཟིལ་གྱིས་མནན་ནས་གནས་པའི་སེམས་ཀྱིས་དབུས་ཀྱི་གདན་ལ་གནས་པ་ལ། དེ་བཞིན་གཤེགས་པ་ཐམས་ཅད་ཀྱིས་དེ་ལ་གཟིགས་ནས་སྔོན་རྫོགས་པར་བྱེད་པའི་ཆེད་དུ་རང་གི་བྱ་བར་ཆད་པ་བཤིག་པར་དོགས་ནས་བདག་པོའི་ཁམས་སུ་དབྱིངས་དང་དོན་མཚོན་གྱི་ཡི་གེར་གྱུར་པ་ནི་ཟིལ་གྱིས་གནོན་པ་སྟེ་ཞེས་དང་། རྡོ་རྗེའི་ངོ་བོར་གནས་པར་གྱུར་ཏོ་ཞེས་པ་ནི་བདག་པོའི་ཁམས་ནས་བྱོན་པ་གཞལ་ཡས་ཁང་གི་གཙུག་ཏོར་ལ་གནས་པ་དང་། དེ་ཡེ་ཤེས་ཀྱིས་འགྲོ་བའི་སེམས་ཅན་དྲངས་ནས་གཅིག་ཏུ་འདྲེས་པ་དང་བརྟེན་ལ་བབས་པ་ལས་ཟླ་བ་གཉིས་སུ་གྱུར་པ་ནི་རྡོ་རྗེའི་ངོ་བོ་སྟེ། དེའི་རང་བཞིན་དུ་གནས་པར་གྱུར་ཏོ། །

ཡི་གེ་ལས་ཟླ་བར་གྱུར་པའི་སྒྲ་རྒྱུད་འདི་ལས་བསྟན་པ་མེད་ཀྱང་སྟོང་པ་ཉིད་དང་སྙིང་རྗེའི་བྱང་ཆུབ་ཀྱི་སེམས་བཅོམ་ལྡན་འདས་ལ་མངའ་བས་ན་འགལ་བ་མེད་དོ་ཞེས་དང་། རིག་པའི་སྐྱེས་བུ་ཞེས་པ་ནི་རིག་མ་དང་ལྡན་པའི་ཕྱིར་དེ་སྐད་དེ། དེ་ཉིད་མགོ་ལ་སོགས་པ་དང་ལྡན་པ་ནི་ཆེན་པོའི་གཟུགས་སོ། །
སྔགས་ཀྱི་བདག་པོ་འདིས་བྱིན་གྱིས་བརླབ་བོ་ཞེས་པ་ནི་བདེ་བར་གཤེགས་པ་རྣམས་ས་བོན་གྱི་ནང་དུ་གཞུག་པའོ། །
བྱིན་གྱིས་བརླབས་མ་ཐག་དུ་ཞེས་པ་ནི་ཞུགས་མ་ཐག་ཏུ་ཞེས་སོ། །
དེས་ཅིར་འགྱུར་ཞེ་ན། །
ཞལ་གསུམ་པ་ལྟ་བུར་གཟིགས་པར་གྱུར་ཏོ་ཞེས་ཏེ། ས་བོན་དང་བཅས་པ་གནས་པར་གྱུར་པའི་མཚན་ཉིད་སྒྱུ་མ་ལྟ་བུའི་སྐུ་དབུས་དཀར་བ་ཞེས་སོགས་གསུངས་སོ། །
འཕགས་ལུགས་པས་ནི་ཟིལ་གནོན་རྡོ་རྗེའི་ཏིང་ངེ་འཛིན་སྤྱི་དོན་དུ་བཤད་པས་ལྷག་མོས་མཛད་པ་དང་བཅས་པ་དང་། དམ་ཚིག་འབྱུང་བ་རྡོ་རྗེའི་ཏིང་ངེ་འཛིན་དྲང་དོན་དུ་བཤད་པས་དང་པོའི་མགོན་པོའི་ལུས་ལ་ལུས་དཀྱིལ་བཀོད་པ་ནས། སེམས་དཔའ་སུམ་བརྩེགས་ཀྱི་བར་སྟོན་པར་བཞེད་པ་ནི་ཤིང་རྟའི་སྲོལ་སོ་སོའོ། །
གཉིས་པ་དེས་ཆགས་པ་ཅན་གྱི་སེམས་ཅན་འདུལ་བའི་ཚུལ་ལ་གཉིས་ཏེ། ཉམས་ལེན་གྱི་རིམ་པ་དང་། དེ་ཉིད་རྒྱུད་ཀྱི་ལུང་དང་སྦྱར་བའོ། །
དང་པོ་ནི། དེ་ནས་ཡབ་ཡུམ་སྙོམས་པར་ཞུགས་པའི་སྒྲས་དེ་བཞིན་གཤེགས་པ་རྣམས་སྤྱན་དྲངས་ལ་རྗེ་བཙུན་ཡབ་ཀྱི་ལུས་ལ་ཞུགས་པས་དེ་བཞིན་གཤེགས་པ་རྣམས་སྤྱན་ལ་སོགས་པའི་ལྷ་མོ་དགུར་གྱུར་ནས་ཕྱིར་ཕྱུང་སྟེ། རིགས་ལྔའི་ནང་དུ་ཞུགས་པར་གསུངས་ཏེ། ཀུན་བཟང་བསྡུས་པ་ལས། མཆོག་ཏུ་རྗེས་ཆགས་ཕུན་ཚོགས་དཔག་མེད་ཀྱིས། །
འདུལ་བའི་འཇིག་རྟེན་ཐམས་ཅད་དམིགས་ནས་ནི། །
དགའ་བའི་སྒྱུ་མའི་སྒྲ་ཡིས་དེ་རྣམས་དང་། །
རྒྱལ་བའི་ཚོགས་རྣམས་མ་ལུས་གཞུག་པར་བྱ། །
དེ་ནི་སྤྱན་ལ་སོགས་པའི་ལྷ་མོ་དང་། །
གཟུགས་སོགས་མ་ལུས་ཡུལ་གྱི་རང་བཞིན་དུ། །
ཕྱུང་ནས་རིག་མ་དེ་དག་ཐམས་ཅད་ནི། །
རང་གི་རིག་མའི་ནང་དུ་ཚུད་པར་བྱ། །
ཞེས་དང་། བཞི་བརྒྱ་ལྔ་བཅུ་པ་ལས། དེ་ནས་འདོད་ཆགས་ཆེས་འདུལ་བ། །
སྣོད་ཀྱི་འཇིག་རྟེན་མཐོང་བ་དང་། །
དགའ་བའི་སྒྲ་ཡིས་རང་བཞིན་དུ། །
རྒྱལ་བའི་ཚོགས་རྣམས་གཞུག་པར་བྱ། །
དེ་ནི་སྤྱན་སོགས་རིགས་མཆོག་དང་། །
གཟུགས་སོགས་ཡུལ་གྱི་བདག་ཉིད་ཀྱི། །
ལྷ་མོ་དགུ་རུ་ཕྱུང་ནས་ནི། །
རང་གི་རིག་མའི་ནང་དུ་གཞུག །ཞེས་དང་། དངོས་གྲུབ་འབྱུང་བའི་གཏེར་ལས། དེ་ནས་འདོད་ཆགས་ཆེན་པོ་ཡིས། །
འདུལ་བའི་སེམས་ཅན་གཟིགས་གྱུར་ནས། །
སྦྱོར་བའི་སྒྲ་ཡིས་རང་ལུས་ལ། །
རྣམ་སྣང་མཛད་སོགས་གཞུག་པར་བྱ། །
དེ་ནི་སྤྱན་མ་ལ་སོགས་པ། །
གཟུགས་ལ་སོགས་པ་ཡུལ་གྱི་བདག །རྣམ་པ་དགུ་ནི་སྤྲོས་བྱས་ནས། །
རང་གི་ཤེས་རབ་ཉིད་ལ་ཐིམ། །
ཞེས་གསུངས་ཤིང་། རིན་ཆེན་རྡོ་རྗེ་དང་། བསོད་སྙོམས་པས་ཀྱང་དེ་བཞིན་དུ་གསུངས་སོ། །
ཀུན་བཟང་རྒྱས་པ་ལས། བདེ་བའི་སྒྲས་བསྐུལ་བའི་དེ་བཞིན་གཤེགས་པ་ཐམས་ཅད་རང་གི་ལུས་ལ་བ་སྤུའི་བུ་ག་ནས་ཞུགས་པར་བསམ་སྟེ། རྗེ་བཙུན་ཡབ་རྒྱས་པར་གྱུར་ནས་ལྷ་མོ་མཉེས་པར་བྱེད་དོ། །
རྗེ་བཙུན་གྱི་བ་སྤུའི་བུ་ག་ནས་འོད་འཕྲོས་ཤིང་བྱུང་བས་འོད་ཟེར་གྱི་རྩེ་མོར། སྤྱན་དང་། མཱ་མ་ཀཱི་དང་། གོས་དཀར་མོ་དང་། སྒྲོལ་མ་དང་། གཟུགས་རྡོ་རྗེ་དང་། སྒྲ་རྡོ་རྗེ་དང་། དྲི་རྡོ་རྗེ་དང་། རོ་རྡོ་རྗེ་དང་། རེག་བྱ་རྡོ་རྗེ་སྟེ་ལྷ་མོ་དགུ་པོའི་ངོ་བོ་སྤྲོས་ལ་རྗེ་བཙུན་མའི་བ་སྤུའི་བུ་གར་ཞུགས་པ་འདིས་ཡུམ་རྒྱས་པར་གྱུར་པས་རྗེ་བཙུན་ཡབ་མཉེས་པར་བྱེད་དོ། །

ཞེས་ཡབ་གཟི་མདངས་སྐྱེས་པས་ཡུམ་མཉེས་པ་དང་། ཡུམ་གཟི་མདངས་སྐྱེས་པས་ཡབ་མཉེས་པ་དགོས་པར་གསུངས་སོ། །
འདིའི་དགོས་པ་ཡང་འདོད་ཆགས་ཆེན་པོས་འདུལ་བའི་སེམས་ཅན་རྣམས་གསང་བ་འདུས་པའི་ཐབས་ཀྱིས་འདུལ་བར་བསྟན་པའི་ཆེད་ཡིན་པར་སྒྲུབ་ཐབས་ཐམས་ཅད་ལས་གསུངས་ལ། དེའི་ཚེ་འདོད་ཆགས་ཀྱི་སྤྱོད་པ་དང་ཆོས་མཐུན་པར་བསྟེན་དགོས་པའི་ཕྱིར་ཏེ། ཙི་ལུ་པའི་འགྲེལ་པར། ཤེས་རབ་མ་དགའ་བར་བྱ་སྟེ། འདོད་ཆགས་ཅན་ཕལ་ཆེ་བ་དང་ཆོས་མཐུན་པར་བྱ་བའི་ཕྱིར་རོ་ཞེས་སོ། །
གཉིས་པ་ནི་རྩ་རྒྱུད་ལེའུ་དང་པོ་ལས། དེ་ནས་བཅོམ་ལྡན་འདས་དེ་བཞིན་གཤེགས་པ་རྡོ་རྗེ་རྣམ་པར་སྣང་མཛད་ཆེན་པོ་དེ་བཞིན་གཤེགས་པ་ཐམས་ཅད་ཀྱི་འདོད་ཆགས་ཆེན་པོའི་ཚུལ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས། དེ་བཞིན་གཤེགས་པའི་བཀོད་པ་དེ་དག་ཐམས་ཅད་ཉིད་ཀྱི་སྐུ་ལ་ཞུགས་པར་མཛད་དོ། །
དེ་བཞིན་གཤེགས་པ་དེ་དག་ཐམས་ཅད་ཀྱིས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་། ཐུགས་ཀྱི་བདག་པོ་ཡོངས་སུ་མཉེས་པར་བྱ་བའི་ཕྱིར། ཉིད་ཀྱི་སྐུ་བུད་མེད་ཀྱི་གཟུགས་སུ་མངོན་པར་སྤྲུལ་ནས་བཅོམ་ལྡན་འདས་རྣམ་པར་སྣང་མཛད་ཆེན་པོའི་སྐུ་ལས་མངོན་པར་བྱུང་བར་གྱུར་ཏོ། །
དེས་ལ་ལ་ལ་ནི་སངས་རྒྱས་སྤྱན་ལྟ་བུ་ཞེས་པ་ནས་ལ་ལ་ནི་རིག་གི་ངོ་བོ་ལྟ་བ་དེར་ཡང་དག་པར་གནས་པར་གྱུར་ཏོ་ཞེས་གསུངས་པའི་དོན། འཕགས་ལུགས་པས། འདོད་པ་ཁམས་ཀྱི་སེམས་ཅན་གཟུགས་སོགས་ལ་ཆགས་པ་རྣམས་རྗེས་སུ་གཟུང་བའི་ཕྱིར་གཟུངས་ཀྱི་དཀྱིལ་འཁོར་སྟོན་པར་བཞེད་ལ། ལུགས་འདིས་འདོད་ཆགས་ཆེན་པོས་འདུལ་བའི་འཇིག་རྟེན་གསང་བ་འདུས་པའི་སྣོད་དུ་རུང་བར་བྱ་བའི་ཕྱིར། སྔར་གྱི་ཉམས་ལེན་དེ་ཉིད་སྟོན་པར་བཞེད་དོ། །
འོ་ན་ལྷ་མོ་དགུ་གསུངས་ནས། ཆོས་དབྱིངས་རྡོ་རྗེ་མ་ཅིའི་ཕྱིར་མ་གསུངས་སྙམ་ན་འདིའི་ལན་གསུམ་ལས། ཙི་ལུ་པའི་འགྲེལ་པར། ཆོས་ཀྱི་དབྱིངས་ཀྱི་རྡོ་རྗེ་མ་དབྱུང་བར་མ་གསུངས་པ་ནི། ཆོས་ཀྱི་དབྱིངས་ནི། ཡེ་ཤེས་གསུམ་གྱི་ངོ་བོས་ནི། དགུས་མྱང་བར་བྱ་བའི་ཕྱིར་རོ་ཞེས་གསུངས་ཏེ། འདིའི་དོན། སྒྱུ་མ་དག་ནི་ཐམས་ཅད་ལས། །
བུད་མེད་སྒྱུ་མ་ཁྱད་པར་འཕགས། །
ཡེ་ཤེས་གསུམ་གྱི་དབྱེ་བ་ནི། །
གསལ་བར་དེ་ལས་མཚོན་པར་འགྱུར། །
ཞེས་པ་ལྟར། ལྷ་མོའི་སྦྱང་གཞི་ནི་འབྱུང་བ་བཞི་དང་། འབྱུང་བ་ལས་གྱུར་པའི་གཟུགས་སོགས་ཡིན་ལ། ཡེ་ཤེས་སྣང་མཆེད་ཐོབ་གསུམ་ཕྱག་རྒྱ་བསྟེན་པ་ལས་བྱུང་བ་ཡང་ཞུ་བདེ་མི་རྟོག་པ་གསུམ་གྱི་རང་བཞིན་ཡིན་ཅིང་། རྟེན་ཞུ་བ་འབྱུང་བ་ལས་གྱུར་པ་ཡིན་པས་ལྷ་མོ་དགུ་ནི་མྱོང་བྱེད་ཞུ་བདེའི་ངོ་བོ་དང་། ཆོས་དབྱིངས་རྡོ་རྗེ་མའི་སྦྱང་གཞི་ཆོས་དབྱིངས་ནི་མྱང་བྱ་ཆོས་ཀྱི་དབྱིངས་དང་དབྱེར་མེད་པ་ཡིན་ཞེས་པའི་དོན་ཏོ། །
རྒྱལ་བས་བྱིན་གྱིས་འགྲེལ་པར། ཆོས་ཀྱི་དབྱིངས་ཀྱི་རྡོ་རྗེ་མ་ནི་རྡོ་རྗེ་འཛིན་པའི་རྒྱུ་མཐུན་པའི་ཕྱིར་འདིར་མི་སྲིད་དོ་ཞེས་གསུངས་ཏེ། འདིའི་དོན་ཆོས་དབྱིངས་རྡོ་རྗེ་མ་ནི་གང་ལ་གཞུག་པའི་གཞི་རྒྱུ་རྡོ་རྗེ་འཛིན་པའི་ཡུམ་ཡིན་པས་གཞུག་པར་བྱ་བ་མ་ཡིན་ཞེས་པའི་དོན་ཏོ། །
སྙིམ་པའི་མེ་ཏོག་ལས། ཅིའི་ཕྱིར་དགུ་པོ་ཉིད་ཡིན་ཞེ་ན་འདི་ལྟར་བཅུ་པའི་ནང་དུ་བསྡུ་བར་བྱ་བ་ཡིན་ཏེ་ཞེས་གསུངས་ཏེ། འདིའི་དོན་ཆོས་དབྱིངས་རྡོ་རྗེ་མ་ལྷ་མོ་དགུའི་སྡུད་བྱེད་ཡིན་པས་མ་བྱུང་ཞེས་པའི་དོན་ནོ། །
དབྱུང་ཚུལ་ལ་ཡང་སྒྲོན་གསལ་ལས། ས་སོགས་བཞི་སྤྱན་སོགས་བཞི་དང་རིགས་ལྔ་རྡོ་རྗེ་མ་ལྔར་སྤྲུལ་ནས་དབྱུང་བར་གསུངས་ཀྱང་འདིའི་འགྲེལ་པ་གསུམ་ཆར་ལས། རིགས་ལྔ་ཉིད་ལྷ་མོ་དགུར་བསྒྱུར་ཏེ། རྣམ་སྣང་ནི་སྤྱན་དང་གཟུགས་རྡོ་རྗེ་མར་བསྒྱུར་བ་སོགས་སོ། །

གསུམ་པ་འགྲོ་བ་དབང་བསྐུར་བའི་ཚུལ་ལ་གཉིས་ཏེ། ཉམས་ལེན་གྱི་རིམ་པ་དང་། དེ་ཉིད་རྒྱུད་ཀྱི་ལུང་དང་སྦྱར་བའོ། །
དང་པོ་ལ་དྲུག་སྟེ། དབང་བསྐུར་བའི་འཐད་པ། གང་དུ་བསྐུར་བའི་དཀྱིལ་འཁོར། དེར་འགྲོ་བ་གཞུག་པའི་ཚུལ། ཞུགས་པ་ལ་དབང་བསྐུར་བའི་ཚུལ། དེས་ལྷར་གྱུར་ཏེ་ཕྱིར་སྤྲོ་བ། དེ་ཉིད་ཀྱི་དོགས་པ་འགོད་པའོ། །
དང་པོ་ནི། དེ་ལྟར་ཡབ་ཡུམ་གཟི་མདངས་བསྐྱེད་ནས་བླ་མ་མཉེས་པ་དེས། འདོད་ཆགས་ཆེན་པོས་འདུལ་བའི་སེམས་ཅན་རྣམས། གསང་བ་འདུས་པའི་སྣོད་རུང་དུ་བྱ་བའི་ཕྱིར་དུ་དབང་བསྐུར་བ་དགོས་ཏེ་ཀུན་བཟང་རྒྱས་པ་ལས། བླ་མ་མཉེས་པའི་བདག་ཉིད་ཀྱིས་སེམས་ཅན་དབང་བསྐུར་རོ། །
ཅིའི་ཕྱིར་ན་སེམས་ཅན་སྣོད་དང་མི་ལྡན་པ་རྣམས་དཔལ་གསང་བ་འདུས་པ་བཤད་པ་ལ་འཇུག་པར་བྱེད་པའི་རིགས་པས་སོ། །
ཅི་སྟེ་སེམས་ཅན་སྣོད་དུ་རུང་བའི་དོན་དུ་ཇི་ལྟར་འགྱུར་ཞེ་ན་བརྗོད་པ། དབང་བསྐུར་བས་སོ་ཞེས་གསུངས་པས་སོ། །
གཉིས་པ་ནི་དབང་བསྐུར་བ་ལ་དཀྱིལ་འཁོར་སྔོན་དུ་འགྲོ་དགོས་པས། སྒྲུབ་ཐབས་གཞན་རྣམས་ལས་ཡུམ་གྱི་པདྨར་དཀྱིལ་འཁོར་བསྐྱེད་ཅེས་པ་ཙམ་ལས་མ་གསུངས་ཀྱང་། ཀུན་བཟང་རྒྱས་པ་ལས། དབང་བསྐུར་བར་ཇི་ལྟར་འགྱུར་ཞེ་ན་བརྗོད་པ། དཀྱིལ་འཁོར་སྔོན་དུ་སོང་བས་སོ། །
དེ་ཉིད་ཀྱི་ཕྱིར་བཅོམ་ལྡན་འདས་ཀྱིས་རྡོ་རྗེ་བཀོད་པའི་དཀྱིལ་འཁོར་བསམ་སྟེ། ཡེ་ཤེས་སེམས་དཔའི་ཐུགས་ཀའི་ས་བོན་ལས་འོད་ཟེར་སྤྲོས་ཤིང་བྱུང་བས། དེ་བཞིན་གཤེགས་པ་ཐམས་ཅད་ལ་རེག་སྟེ། འོད་ཟེར་རེག་པས་དེ་བཞིན་གཤེགས་པ་ཐམས་ཅད་ཀྱིས་བདེ་བ་ཐོབ་ནས་ཟླ་བ་ཞུ་བ་བཞིན་དུ་ཞུ་བར་གྱུར་ཏེ། རྡོ་རྗེའི་ལྟེ་བ་ནས་ལྷ་མོའི་པད་མའི་ནང་དུ་ཞུགས་ཏེ་ཞུ་བ་དེ་ལྷ་མོའི་པད་མའི་ནང་དུ་རྡོ་རྗེ་འཛིན་པ་གཙོ་བོར་གྱུར་པ་སྐད་ཅིག་གིས་དཀྱིལ་འཁོར་གྱི་འཁོར་ལོ་བསྐྱེད་ནས་ཞེས་གསལ་བར་གསུངས་སོ། །
གསུམ་པ་ནི་སྒྲུབ་ཐབས་རྣམས་ལས། འགྲོ་བ་ཐམས་ཅད་དཀྱིལ་འཁོར་དེར་གཞུག་པར་གསུངས་པ་ལ་ནི་ཁྱད་པར་མི་སྣང་ལ། ཀུན་བཟང་རྒྱས་པ་ལས། སླར་ཡང་རྣལ་འབྱོར་པས་དཀྱིལ་འཁོར་གྱི་སྒོ་བཞི་ནས་བློ་ཡིས་སེམས་ཅན་ཐམས་ཅད་བཀུག་ནས་བཅུག་སྟེ། ཞེས་པའི་ཁྱད་པར་གསུངས་སོ། །
བཞི་པ་ནི་ཡེ་ཤེས་སེམས་དཔའི་ཐུགས་ཀའི་ས་བོན་གྱི་འོད་ཟེར་གྱིས་དེ་བཞིན་གཤེགས་པ་ཐམས་ཅད་བཀུག་ནས་ཡབ་ཀྱི་ཞལ་དུ་ཞུགས་ཏེ། བྱང་ཆུབ་ཀྱི་སེམས་སུ་ཞུ་བ་རྡོ་རྗེའི་ལམ་ནས་བྱུང་ནས་སེམས་ཅན་རྣམས་ལ་དབང་བསྐུར་བར་ཀུན་བཟང་རྒྱས་པ་ལས་གསུངས་ལ། དེ་བཞིན་དུ་ཀུན་བཟང་བསྡུས་པ་ལས། གསང་བའི་རྡོ་རྗེ་སེམས་དཔའི་དབུས་སུ་ནི། །
རྣམ་སྣང་ལ་སོགས་རྒྱལ་བའི་ཚོགས་གཞུག་ཏེ། །
ཟླ་བ་ཞུ་བའི་གཟུགས་སུ་གྱུར་པ་དང་། །
དེས་ནི་དེ་རྣམས་དེ་འོག་དབང་བསྐུར་བྱ། །
ཞེས་པ་དང་། བཞི་བརྒྱ་ལྔ་བཅུ་པ་ལས། མཁའ་ཁྱབ་སངས་རྒྱས་བཤེས་གཉེན་མཆོག །རང་རྡོ་རྗེ་ནང་ཞུ་ལས་བྱུང་། །
མི་ལྡོག་ཕྱིར་དང་དེ་ཉིད་ཀྱི། །
ཡེ་ཤེས་འབྲས་ཐོབ་ཕྱིར་དབང་བསྐུར། །
ཞེས་དང་། དངོས་གྲུབ་འབྱུང་བའི་གཏེར་ལས། རང་གི་ས་བོན་འོད་ཟེར་གྱིས། །
ནམ་མཁའ་ཁྱབ་པའི་བདེ་གཤེགས་རྣམས། །
ཟླ་བ་ལྟ་བུར་ཞུ་བྱས་པས། །
དེ་རྣམས་དག་ཕྱིར་དབང་བསྐུར་བྱ། །
ཞེས་གསུངས་ཤིང་། རིན་ཆེན་རྡོ་རྗེ་དང་། བསོད་སྙོམས་པ་དང་། ཇོ་བོ་རྗེས་ཀྱང་དེ་བཞིན་དུ་བཤད་དོ། །
ལྔ་པ་ནི་ཀུན་བཟང་རྒྱས་པ་ལས། དབང་བསྐུར་བའི་རྗེས་ལ་སེམས་ཅན་ཐམས་ཅད་ཀྱི་བདེ་བ་ཐོབ་ནས་ཞུ་བར་གྱུར་ནས། རྡོ་རྗེ་སེམས་དཔའ་དང་། རྣམ་པར་སྣང་མཛད་ཀྱི་བར་དུ་ཟླ་བའི་གདན་ཉི་ཤུ་རྩ་གཅིག་ལ་ཐིག་ལེ་ཆ་ཉི་ཤུ་རྩ་གཅིག་དུ་གྱུར་ཏེ། དེ་ཡང་ས་བོན་ཉི་ཤུ་རྩ་གཅིག་ཏུ་གྱུར་ཏོ་ཞེས་པ་ནས་ཀྵིཾ་ལ་སོགས་པའི་ས་བོན་ཉེར་གཅིག་ལས་འཁོར་ལོ་ལ་སོགས་པའི་ཕྱག་མཚན་ཉེར་གཅིག་ས་བོན་ཉེར་གཅིག་གིས་མཚན་པ། ས་བོན་རྣམས་ལས་འོད་ཟེར་འཕྲོས་པས་དེ་བཞིན་གཤེགས་པ་ཐམས་ཅད་ཞལ་གསུམ་ཕྱག་དྲུག་པའི་གཟུགས་ཀྱིས་ས་བོན་ལ་ཐིམ་པ་ཡོངས་སུ་གྱུར་པ་ལས། ས་སྙིང་ལ་སོགས་པའི་ལྷ་ཉེར་གཅིག་དུ་གྱུར་པ་ཤར་སྒོ་ནས་བྱུང་བར་གྱུར་ནས་ལན་གསུམ་བསྐོར་བ་དང་། ཕྱག་འཚལ་ཏེ། ཆེད་དུ་བརྗོད་པ་བྱས་ནས་མཐའ་ཡས་པ་སྤྲོ་བའི་བར་གསལ་བར་གསུངས་སོ། །

བསོད་སྙོམས་པ་དང་། ཇོ་བོ་རྗེས། ས་བོན་ཙམ་ལས་བསྐྱེད་ནས་སྤྲོ་བར་གསུངས་ལ། དངོས་གྲུབ་འབྱུང་བའི་གཏེར་ལས། དེ་ཡི་སྟོབས་ཀྱིས་དེ་དག་རྣམས། །
བདེ་དང་ཡིད་བདེ་ཐོབ་པ་དང་། །
ཐ་མལ་ཕུང་སོགས་བཤིག་པའི་ཕྱིར། །
ཟླ་བ་ལྟ་བུར་ཞུ་བའོ། །
དེ་ལ་མིག་ལ་སོགས་པ་རྣམས། ཀྵིཾ་ཛྲཱིཾ་ཁཾ་གཾ་ཀཾ་སཾ་གྱུར། །
དེ་བཞིན་གཟུགས་ལ་སོགས་པ་རྣམས། །
ཛཿཧཱུྃ་བཾ་ཧོ་ཁཾ་རཾ་གྱུར། །
ས་ལ་སོགས་པའི་རང་བཞིན་དག །ལཾ་མཱཾ་པཱཾ་ཏཱཾ་དུ་གྱུར་པ། །
གཟུགས་སོགས་ཕུང་པོའི་བདག་ཉིད་རྣམས། །
བྷྲཱུཾ་ཨཾ་ཛྲཱིཾ་ཁཱཾ་ཧཱུྃ་དུ་གྱུར། །
དེ་ལས་མཚན་མ་དེ་ཡིས་མཚན། །
ཁམས་ཀུན་འདུས་པར་བྱས་ནས་སུ། །
དྲིས་ཤིང་རྟོགས་ཕུལ་མི་སྨྲར་འདུག །དེ་ནི་པདྨའི་གཞལ་ཡས་ནས། །
ཕྱི་རོལ་བྱུང་ནས་བསྟོད་ནས་ནི། །
སྣ་ཚོགས་པ་ཡི་གཟུགས་ཀྱིས་སུ། །
རང་རང་ཁམས་སུ་སྤྲོས་པར་བསམ། །
ཞེས་རྡོ་རྗེ་ཆོ་ག་གསུམ་ལས་བསྐྱེད་པ་དང་། ཕྱིར་ཕྱུང་ནས་བསྟོད་པ་སོགས་ཀུན་བཟང་རྒྱས་པ་ཅི་ལྟ་བ་བཞིན་གསུངས་སོ། །
དྲུག་པ་ནི་རིན་ཆེན་རྡོ་རྗེའི་མི་བསྐྱོད་པའི་སྒྲུབ་ཐབས་ལས། ལུགས་གསུམ་གྱི་དཔྱད་པ་མཛད་དེ། ས་བོན་ཉེར་གཅིག་གིས་ཆོས་འབྱུང་གི་ནང་དུ་རེ་རེ་ནས་བསྐྱེད་པ་དང་། གཞན་དག་བསྐྱེད་པ་མ་ཡིན་གྱི་མིག་སོགས་བྱིན་གྱིས་བརླབས་ནས་རྣམ་པར་སྦྱང་བ་ཡིན་ནོ། །
ཞེས་པ་དང་། ཡང་གཞན་དག་གིས་རྒྱུད་ལས། རྡོ་རྗེ་ནམ་མཁའི་ཁམས་འདིར་སེམས་ཅན་གང་སྐུ་དང་གསུང་གི་དམ་ཚིག་ལས་ཡང་དག་པར་བྱུང་བ་དེ་རྣམས་རྡོ་རྗེ་དཔལ་གྱིས་རེག་པ་དང་། དེ་ཐམས་ཅད་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྡོ་རྗེ་གསུམ་གྱི་ཡེ་ཤེས་ཐོབ་པར་གྱུར་ཏོ་ཞེས་གསུངས་པས་ས་བོན་གྱིས་ལྷ་བསྐྱེད་པ་ཡང་མ་ཡིན། མིག་སོགས་རྣམ་པར་སྦྱང་བ་ཡང་མ་ཡིན་གྱི། ཕྱི་རོལ་དུ་འབྱིན་པའི་འབྱིན་སྔགས་ཡིན་ནོ། །
གཞན་དུ་བསྐྱེད་པ་དང་སྦྱང་བ་ཡིན་ན། སངས་རྒྱས་ཡེ་ཤེས་ཞབས་ཀྱིས། དེར་རྗེས་ས་བོན་གྱིས་ནི་བསྐྱེད་པར་བྱ། །
ཞེས་དང་། །
མིག་ལ་སོགས་པ་རྣམས་པར་སྦྱང་བར་བྱ། །
ཞེས་གསུངས་རིགས་པ་ལས་མ་གསུངས་པར། དེར་རྗེས་ས་བོན་གྱིས་ནི་དབྱུང་བར་བྱ། །
ཞེས་གསུངས་པས་འབྱིན་སྔགས་སུ་ངེས་སོ། །
གལ་ཏེ་དེ་ནི་སྙན་ངག་ཆེན་པོ་ཉིད་ཡིན་པས་བསྐྱེད་པ་དང་སྦྱང་བ་བསྟན་ནུས་ན་ཡང་དེ་ལྟར་མ་ཡིན་ཏེ། མར་མེ་མཛད་བཟང་པོའི་ཞལ་སྔ་ནས་ཀྱང་ཁྱད་པར་མ་གསུངས་པའི་ཕྱིར་ཞེས་སྤྲོས་པ་དང་བཅས་ཏེ་བསྒྲུབས་ནས་རང་ལུགས་ཕྱི་མ་ཉིད་མཛད་དོ། །
འདི་ནི་འཐད་པར་མ་མཐོང་སྟེ། སྔར་གྱི་སྒྲུབ་ཐབས་ཁྱད་པར་ཅན་བཞི་དང་འགལ་བའི་ཕྱིར་དང་། འདིར་དབང་བསྐུར་བའི་ནུས་པས་ས་བོན་ལས་ལྷར་གྱུར་པ་གཙོ་བོར་བྱས་ནས། ཕྱིར་དབྱུང་བ་རང་གནས་སུ་གཤེགས་པ་ཙམ་ཡིན་གྱི། དཀྱིལ་འཁོར་རྒྱལ་མཆོག་ལྟར་འབྱིན་སྔགས་ཀྱིས་འབྱིན་པ་དོན་མེད་པའི་ཕྱིར་རོ། །
ཀུན་བཟང་བསྡུས་པ་ལས། དེར་རྗེས་ས་བོན་གྱིས་ནི་དབྱུང་བར་བྱ། །
ཞེས་པའི་དོན་ཡང་། ལྷར་གྱུར་པའི་རྗེས་སུ་ས་བོན་གྱིས་དབྱུང་ཞེས་པའི་དོན་མ་ཡིན་གྱི། དབང་བསྐུར་བ་དེའི་རྗེས་ས་བོན་གྱིས་ལྷར་བསྐྱེད་ནས་དབྱུང་ཞེས་པའི་དོན་ཡིན་ནོ། །
ཁྱེད་རང་གིས་དྲངས་པའི་རྒྱུད་ཀྱི་དོན་ཡང་རྡོ་རྗེ་དཔལ་གྱིས་རེག་པས་སེམས་ཅན་རྡོ་རྗེ་ཆོ་ག་གསུམ་ལས་རྫོགས་པའི་སངས་རྒྱས་སུ་གྱུར་ཅེས་བར་གྱི་ཚིག་མི་མངོན་པ་སྔ་མ་དང་འདྲ་ལ། མར་མེ་མཛད་ཀྱི་ཞལ་སྔ་ནས་ཁྱད་པར་གྱི་བྱེ་བྲག་མ་གསུངས་པའང་མ་ཡིན་ཏེ། ས་ཡི་སྙིང་པོ་ལ་སོགས་དྲུག །མིག་སོགས་རང་གི་ངོ་བོར་དབྱུང་། །

ཀྵིྃ་ཛྲཱིྃ་ཁྃ་གྃ་ཥྐྃ་གཞན་ཡང་། །
སྃ་ནི་རིམ་བཞིན་ས་བོན་ཡིན། །
ཞེས་སོགས་ས་བོན་ཡིན་པར་གསུངས་པའི་ཕྱིར་རོ། །
དེ་ཡིས་དངོས་བྱུང་ས་བོན་གྱིས། །
སེམས་ཅན་ཐམས་ཅད་ཕྱུང་ནས་ནི། །
ཞེས་དང་། བྷྲཱུྃ་ཨཱྃ་ཛྲཱི་ཁྃ་ཧཱུྃ་རྣམས་ཀྱིས། །
ཆོས་རྣམས་ཐམས་ཅད་ཡང་དག་དབྱུང་། །
ཞེས་པའང་སྔར་གྱི་ཀུན་བཟང་བསྡུས་པའི་ལུང་དང་དོན་ཅིག་ཤེས་པར་བྱའོ། །
གཉིས་པ་ནི། རྩ་རྒྱུད་ལེའུ་དང་པོ་ལས་ཟིལ་གནོན་རྡོ་རྗེའི་སྐབས་སུ། དེ་ནས་ནམ་མཁའི་དབྱིངས་ཐམས་ཅད་ན་གནས་པའི་སེམས་ཅན་ཇི་སྙེད་པ་དེ་དག་ཐམས་ཅད་རྡོ་རྗེ་སེམས་དཔའི་བྱིན་གྱིས་བརླབས་ཀྱིས་དེ་བཞིན་གཤེགས་པ་ཐམས་ཅད་ཀྱི་བདེ་བ་དང་། ཡིད་བདེ་བ་ཐོབ་པར་གྱུར་ཏོ་ཞེས་གསུངས་པའི་དོན་སྒྲོན་གསལ་ལས་ལྷག་མོས་ཀྱི་མཛད་པ་ལ་སྦྱར་ནས་བཤད་ཀྱང་། ལུགས་འདིས་འགྲོ་བ་དབང་བསྐུར་སྟོན་པར་ཙི་ལུ་པ་དང་། རྒྱལ་བས་བྱིན་གྱི་འགྲེལ་པར་བཤད་དོ། །
གཉིས་པ་དེའི་རྒྱུ་མཐུན་འབྲས་བུ་རྡོ་རྗེ་འཛིན་པ་བསྐྱེད་པ་ལ་གསུམ་སྟེ། རྒྱུ་རྡོ་རྗེ་འཆང་ཞུ་བ། དེ་ལས་གླུས་བསྐུལ་བ། འབྲས་བུ་རྡོ་རྗེ་འཛིན་པར་བཞེངས་པའོ། །
དང་པོ་ནི། སྒྲུབ་ཐབས་ཀྱི་གཞུང་ཐམས་ཅད་ལས། བར་སྲིད་མཚོན་བྱེད་ཀྱི་ཡི་གེ་ལྔ་ཞུགས་པས་རྐྱེན་བྱས་ནས་ཞུ་བ་ལ་ནི་ཁྱད་པར་མི་སྣང་ལ། ཞུགས་ཚུལ་ལ་ཀུན་བཟང་རྒྱས་པ་ལས་ཡི་གེ་ལྔ་པོ་ཡབ་ཀྱི་ཞལ་དུ་ཞུགས་ཏེ། དེ་ནས་ཟླ་བ་ཞུ་བ་བཞིན་དུ་རྡོ་རྗེའི་ལམ་ནས་ལྷ་མོའི་པདྨར་ལྷུང་བའི་ཁུ་བ་ལས་འོད་ཟེར་ཁ་དོག་དམར་པོ་སྤྲོས་པས་ཡབ་ཡུམ་ཞུ་བར་བཤད་ཅིང་། བསོད་སྙོམས་པ་དང་། ཇོ་བོ་རྗེས་ཀྱང་འདི་ཁོ་ན་བཞིན་དུ་བཤད་དོ། །
ཀུན་བཟང་བསྡུས་པ་ལས། ཨོཾ་ཨཱཿཧཱུྃ་ཞེས་བྱ་བའི་སེམས་ཉིད་ནི། །
འོད་ལྡན་ཧོཿདང་ཆོ་ག་སྤེལ་མ་བཞིན། །
པདྨའི་ནང་དུ་ཞུགས་པའམ་མཉམ་མེད་པ། །
ཤེས་རབ་ཆགས་པས་ཞུ་བར་བྱས་པར་བསམ། །
ཞེས་པ་ནི་ཡིག་འབྲུ་ཞུ་བ་པདྨའི་ནང་དུ་ཞུགས་པ་དང་། ཡིག་འབྲུ་པདྨའི་ནང་དུ་ཞུགས་ནས་ཞུ་བ་གང་ལ་སྦྱར་ཡང་འདྲ་བར་སྣང་ངོ་། །
བཞི་བརྒྱ་ལྔ་བཅུ་པ་ལས། དེ་ནས་ཨོཾ་ཨཱཿཧཱུྃ་ཞེས་པའི། སེམས་ནི་འོད་ལྡན་ཧོཿགཉིས་སྤེལ། །
གསང་བའི་ཆུ་སྐྱེས་ཁོང་ན་གནས། །
རྒྱུ་མཐུན་ཆུང་ངུ་དག་ཕྱིར་བྱ། །
འདོད་ཆགས་མེ་དེ་འབར་བ་ཡིས། །
སྐུ་གཉིས་དག་ནི་ཞུ་བར་བྱ། །
ཞེས་དང་། དངོས་གྲུབ་འབྱུང་བའི་གཏེར་ལས། དེ་ནས་འབར་བའི་སེམས་ཅན་རྣམས། །
སྐར་མ་ལྟུང་བཞིན་ཞལ་ཞུགས་ནས། །
རྡོ་རྗེར་ཕྱུང་ནས་པདྨར་གནས། །
ཤེས་རབ་ཆགས་པས་དེ་ཞུ་བྱེད། །
དེའི་འོད་ཟེར་དམར་འཕྲོས་པས། །
ཡབ་ཡུམ་བྱང་ཆུབ་སེམས་སུ་ཞུ། །
ཞེས་དང་། རིན་ཆེན་རྡོ་རྗེས། ཧོ་དམར་པོ་གཉིས་དང་སྤེལ་བ་སྐུ་དང་། གསུང་དང་། ཐུགས་ཀྱི་ངོ་བོ་ཉིད་ཨོཾ་ཨཱཿཧཱུྃ་ཞེས་བྱ་བའི་ཡི་གེ་གསུམ་བསམ་པར་བྱའོ། །
དེ་ནས་ཐབས་དང་ཤེས་རབ་ཀྱི་འདོད་ཆགས་ཆེན་པོའི་མེ་འབར་བ་རྣམས་ཀྱིས་ཡི་གེ་ལྔ་པོ་དེ་ཞུ་བར་བསམ་ལ། དེའི་ཡང་འོད་ཟེར་རྣམས་ཀྱིས་རྡོ་རྗེ་སེམས་དཔའ་རིག་མ་དང་བཅས་པ་ཡང་ཟླ་བར་ཞུ་བར་གྱུར་ནས་ཞེས་པ་འདི་དྲི་ཟ་ཁར་བཅུག་པའི་རྗེས་ལ་འབྱུང་བས་གཞུང་འདི་གསུམ་གྱིས་ཡིག་འབྲུ་ལྔ་པོ་པདྨར་ལྷུང་བའི་རྗེས་ལ་ཞུ་བར་བཞེད་དོ། །
འོ་ན་བར་དོ་མཚོན་བྱེད་ཀྱི་ཡིག་འབྲུ་ལྔ་པོ་དེ་སྔར་ཡེ་ཤེས་ཚོགས་བསག་གི་རྗེས་སུ་ནམ་མཁར་བཞག་པ་དེ་ཡིན་ནམ་སྙམ་ན་མ་ཡིན་ཏེ། ནམ་མཁར་བཞག་པ་དེ་ཉིད་རྒྱུ་རྡོ་རྗེ་འཆང་བསྐྱེད་པའི་སྐབས་སུ་དབུས་ཀྱི་གདན་གྱི་སྟེང་དུ་ཕབ་ནས་རྒྱུ་རྡོ་རྗེ་འཆང་གི་རྒྱུར་སོང་ཟིན་པའི་ཕྱིར་ཏེ། སྔར་གྱི་བསྐྱེད་ཆོག་ལས་དེ་ལྟར་བཤད་ཅིང་། ཙི་ལུ་པའི་འགྲེལ་པར་རྒྱུད་ཀྱི་ལུང་དྲངས་པ་ལས། རང་བཞིན་གནས་པའི་སངས་རྒྱས་རྣམས། །

ཡི་གེ་གསུམ་གྱི་ཚུལ་བཟུང་སྟེ། །
ང་ཡི་རྒྱུ་རུ་རབ་ཏུ་གནས། །
མངོན་པར་འབྱུང་བའི་སངས་རྒྱས་རྣམས། །
ཨཱ་ལི་ཀཱ་ལིའི་ཚུལ་བཟུང་སྟེ། །
དེ་ཡང་ང་ཡི་རྒྱུ་རུ་གནས། །
དེ་ཕྱིར་དེ་རྣམས་འདུས་ཞེས་བྱ། །
ཞེས་གསུངས་པས་སོ། །
དེས་ན་སྔར་ཡེ་ཤེས་ཚོགས་བསག་གི་རྗེས་སུ་ཡིག་འབྲུ་ལྔ་བར་སྣང་དུ་འཇོག་པ་ཡོད་པ་དང་། མེད་པ་གང་ལ་ཡང་འདིར་ཡིག་འབྲུ་ལྔ་གསར་དུ་བསྐྱེད་ནས་འཇུག་པ་ཡིན་ཏེ། ཇོ་བོ་རྗེས་དེའི་འོག་དུ་ཨོཾ་ཨཱཿཧཱུྃ་ཞེས་བྱ་བའི་ཡི་གེ་གསུམ་ཁ་དོག་དཀར་པོ་དང་། དམར་པོ་དང་། ནག་པོ། སྐུ་དང་། གསུང་དང་། ཐུགས་རྡོ་རྗེའི་རང་བཞིན་ཅན་སྙིང་རྗེ་དང་ཤེས་རབ་ཀྱི་རང་བཞིན་གྱི་ཧོཿདམར་པོ་གཉིས་ཀྱི་ནང་དུ་ཆུད་པ་མདུན་གྱི་ནམ་མཁའ་ལ་བསམ་ལ་ཁའི་སྒོ་ནས་རང་གི་ལུས་ལ་བཅུག་སྟེ། ཞེས་གསུངས་པས་སོ། །
དེ་ལྟར་ན་འདི་གང་ཟག་གཞན་གྱི་བར་དོར་འགྱུར་རོ་སྙམ་ན་འདིའི་དོན་འདི་ལྟར་ཡིན་ཏེ། སྦྱང་གཞི་རྒྱ་ཆེ་བ་སེམས་ཅན་ཐམས་ཅད་ཀྱི་བར་དོ་ལ་སྦྱར་བ་དང་རྣལ་འབྱོར་པ་རང་ཉིད་ཀྱི་བར་དོ་ལ་སྦྱར་བ་གཉིས་ལས། དང་པོ་ལྟར་ན་འགྲོ་བ་གསང་བ་འདུས་པའི་སྣོད་རུང་དུ་བྱ་བའི་ཕྱིར། དབང་བསྐུར་བྱས་པ་དེ་དག་གི་བར་དོ་འདིར་སྦྱོང་བ་སྟེ། ཀུན་བཟང་རྒྱས་པ་ལས། འདིས་ནི་ཕྱི་རོལ་གྱི་འགྲོ་བ་ཡོངས་སུ་དག་པར་བྱས་ཏེ། སྣོད་དུ་གྱུར་པ་ལ་ཕ་མའི་ངོ་བོ་བདེ་བ་ཆེན་པོ་ཡབ་དང་ཡུམ་ལ་བལྟས་ཏེ། ཡི་གེ་གསུམ་ཁའི་སྒོར་ཞུགས་ཏེ་ཞེས་དང་། དངོས་གྲུབ་འབྱུང་བའི་གཏེར་ལས་དེ་ནས་བར་མའི་སེམས་ཅན་རྣམས་ཞེས་མང་ཚིག་གསུངས་པ་དང་དོན་མཐུན་པས་སོ། །
དེས་ན་སྔར་ནམ་མཁར་འཇོག་པ་དེ་ཡང་སེམས་ཅན་ཐམས་ཅད་ཀྱི་བར་དོ་ཡིན་པས་ཡབ་ཀྱི་སྐབས་སུ་ལན་གཉིས་སྦྱོང་ཞིང་། དེ་བཞིན་དུ་རྗེ་བཙུན་ཡུམ་གྱི་སྐབས་སུ་ཡང་ལན་གཉིས་སྦྱོང་བས་སྦྱང་གཞི་སྦྱོང་བའི་ནུས་པ་ཆེ་བ་ཡིན་གྱི། བར་དོ་ལན་གཉིས་བྱུང་བས་རྒྱུད་ཐ་དད་དུ་འགྲོ་བ་དང་། བར་སྐབས་སུ་འཆི་སྲིད་སྦྱོང་བྱེད་དགོས་པ་ནི་གཏན་མ་ཡིན་ནོ། །
བསོད་སྙོམས་པས་ནི་སྔར་ནམ་མཁར་བཞག་པ་དེ་ཉིད་འདིར་འཇུག་པར་བཞེད་པ་འདྲ་སྟེ། སྔར་ནམ་མཁར་བཞག་པ་ལ་ཡང་འཇུག་པའི་སེམས་ཞེས་དང་། འདིར་ཡི་གེ་གསུམ་ལ་ཡང་འཇུག་པའི་ཐ་སྙད་མཛད་པའི་ཕྱིར་རོ། །
གཉིས་པ་ནི་ཞུ་བ་དེ་ལ་མཱ་མ་ཀཱི་ལ་སོགས་པ་ལྷ་མོ་བཞིས་རྒྱུད་ཕྱི་མ་ལས། སེམས་ཅན་ཁམས་ན་གནས་ཀྱི་དབང་ཕྱུག་ཁྱོད་ནི་རྡོ་རྗེའི་ཐུགས། །
ཞེས་སོགས་ཚིགས་བཅད་བཞིས་བསྐུལ་བ་ནི་སྒྲུབ་ཐབས་ཐམས་ཅད་འདྲ་བར་སྣང་ལ། ལྷ་མོ་བཞི་པོ་ཐིག་ལེ་ལས་སྤྲོས་ཏེ་རང་རང་གི་གནས་ཀྱི་གདན་ལ་འདུག་ནས་བསྐུལ་བར་ཀུན་བཟང་རྒྱས་པ་དང་། དངོས་གྲུབ་འབྱུང་བའི་གཏེར་གཉིས་ལས་གསལ་བར་གསུངས་ཤིང་། བསོད་སྙོམས་པས། དེ་ནས་འབྱུང་བ་ཆེན་པོ་བཞི་སྤྱན་ལ་སོགས་པའི་ལྷ་མོར་གྱུར་ནས་ཞེས་དང་། ཇོ་བོ་རྗེས་རང་གི་རྒྱུད་ལས་ཐ་མི་དད་པའི་བྱམས་པ་དང་། སྙིང་རྗེ་དང་། དགའ་བ་དང་། བཏང་སྙོམས་ཀྱི་ངོ་བོ་ཉིད་ལྷ་མོ་སྤྱན་དང་། ཞེས་སོགས་གསུངས་པ་ཡང་སྔ་མ་དང་དགོངས་པ་གཅིག་པར་སྣང་སྟེ། ཐིག་ལེ་དེ་ཉིད་ཀྱིས་འབྱུང་བཞི་ལྷ་མོ་བཞིར་སྤྲུལ་ཞེས་དང་། རྒྱུ་རྡོ་རྗེ་འཆང་དང་ཐ་མི་དད་པའི་ཚད་མེད་བཞི་པོ་ལྷ་མོ་བཞི་རུ་སྤྲུལ་ཞེས་པའི་དོན་ཡིན་པའི་ཕྱིར་རོ། །
ཀུན་བཟང་བསྡུས་པ་ལས། སྤྱན་ལ་སོགས་པའི་ལྷ་མོ་རྣམས་ཀྱིས་ནི། །
གླུ་ཡི་སྒྲ་ཡིས་བསྐུལ་བར་བྱས་པར་བསམ། །
ཞེས་དང་། བཞི་བརྒྱ་ལྔ་བཅུ་པ་ལས། བཤེས་མཆོག་ལྟར་སྣང་ཕྱོགས་ལྷ་མོ། །

གླུ་ཡིས་གསོལ་བ་ལེགས་པར་བསྐུལ། །
ཞེས་པ་ཙམ་ལས་གསལ་ཁ་མི་སྣང་ཡང་དགོངས་པ་སྔ་མ་ཉིད་ལས་མ་འདས་སོ། །
རིན་ཆེན་རྡོ་རྗེས། ལྷ་མོ་བཞི་པོ་དེ་བཞིན་གཤེགས་པའི་འོད་ཟེར་གྱི་སྣང་བས་བསྐུལ་ཏེ་བྱུང་བས་བསྐུལ་བར་གསུངས་པ་དང་། ཤཱནྟི་པས་དེའི་འོག་ཏུ་ཏིང་ངེ་འཛིན་དེ་ལས་བསླང་བར་བྱ་བའི་ཕྱིར་འབད་རྩོལ་མེད་པ་མཱ་མ་ཀཱི་ལ་སོགས་པ་ལྷ་མོ་བཞིས་བསྐུལ་བའི་གླུས་བསྐུལ་བར་བསམ་པར་བྱའོ་ཞེས་པ་ནི་རང་བཞིན་གྱི་གནས་ནས་འོངས་པའི་ལྷ་མོས་བསྐུལ་བར་བཞེད་པར་སྣང་ངོ་། །
བསྐུལ་བའི་ཚིག་གི་དོན་ནི་ཡི་གེ་མང་གིས་དོགས་པས་འདིར་མ་བཤད་དོ། །
གསུམ་པ་ནི། ཀུན་བཟང་རྒྱས་པ་ལས། དེ་ལྟར་བསྐུལ་བས་སྒྱུ་མ་ལྟ་བུའི་ཐིག་ལེ་དེ་མཾ་ཡིག་གུར་གུམ་གྱི་མདོག་ལྟ་བུར་གྱུར། དེ་ལས་རལ་གྲི་ལྗང་གུའི་ཡུ་བ་ལ་མཾ་གིས་མཚན་པ། དེ་ལས་འོད་ཟེར་འཕྲོས་པས་དེ་བཞིན་གཤེགས་པ་ཐམས་ཅད་འཇམ་པའི་རྡོ་རྗེ་ཞལ་གསུམ་ཕྱག་དྲུག་པའི་གཟུགས་སུ་གྱུར་ཏེ། མཾ་ཡིག་ལ་བསྡུས་ནས་དེ་ཡོངས་སུ་གྱུར་པ་ལས། དཀྱིལ་འཁོར་གྱི་གཙོ་བོ་རང་འོད་ཀྱི་རིག་མས་འཁྱུད་པ་བསྐྱེད་པར་བཤད་ཅིང་། དངོས་གྲུབ་འབྱུང་བའི་གཏེར་དང་། བསོད་སྙོམས་པ་དང་། ཇོ་བོ་རྗེའི་གཞུང་རྣམས་ལས་ཀྱང་རང་རང་གི་ས་བོན་ལས་ཕྱག་མཚན་ས་བོན་གྱིས་མཚན་པ་ལས་སྤྲོ་བསྡུ་བྱས་ནས་བསྐྱེད་པ་སྔ་མ་བཞིན་དུ་གསལ་བར་གསུངས་སོ། །
ཀུན་བཟང་བསྡུས་པ་ལས། ཆོས་ཀུན་སྒྱུ་མ་ལྟ་བུར་ཡང་དག་རིག །སྣང་བའི་འོད་ཟེར་གྱིས་ནི་དཀྱིལ་འཁོར་ཅན། །
རང་གི་སྔགས་ཀྱི་ལུས་སུ་རང་ཉིད་འབྱུང་། །
དེ་ཡི་འོད་ཟེར་མ་ལུས་པ་རྣམས་ཀྱིས། །
རང་ལྷ་དང་མཚུངས་སྤྲུལ་པའི་གཟུགས་དབང་པོ། །
དཔག་དུ་མེད་པ་ཡིད་ཀྱིས་བཅུག་པ་ལས། །
དཔལ་ལྡན་འཇམ་པའི་རྡོ་རྗེ་ཞེས་བྱར་འགྱུར། །
ཞེས་དང་། བཞི་བརྒྱ་ལྔ་བཅུ་པ་ལས། སློང་བར་བྱེད་པའི་ངོར་བྱས་པས། །
ཞུ་བ་རྒུད་པ་ལྟར་མཐོང་སྟེ། །
དངོས་རྣམས་སྒྱུ་མ་ལྟར་རིག་ནས། །
རང་སྔགས་དོན་དུ་སླར་ཡང་གྱུར། །
ཞལ་མདོག་གུར་གུམ་ལྟ་བུ་སྟེ། །
ཞེས་པ་ཙམ་ལས་གསལ་བ་མི་སྣང་ཡང་། དེ་གཉིས་ཀྱི་འགྲེལ་པ་ཐ་ག་པ་དང་། ཤཱནྟི་པས་ས་བོན་ལས་ཕྱག་མཚན་ས་བོན་གྱིས་མཚན་པ་བསྐྱེད་པ་སྔ་མ་བཞིན་དུ་གསུངས་སོ། །
རིན་ཆེན་རྡོ་རྗེས་ས་བོན་རྐྱང་པ་ལས་བསྐྱེད་པར་བཤད་པ་ནི་མི་ཐད་དེ། ཞུ་བའི་ཐིག་ལེ་ཆོ་ག་དང་པོ་བྱང་ཆུབ་ཀྱི་སེམས་དང་དེ་ཉིད་ས་བོན་དུ་གྱུར་པ་ཆོ་ག་གཉིས་པ་ས་བོན་བསྡུ་བ་དང་། དེ་ལས་ཕྱག་མཚན་དུ་གྱུར་པ་ཆོ་ག་གསུམ་པ་གཟུགས་བརྙན་རྫོགས་པ་དང་། དེ་ལས་ས་བོན་གྱིས་མཚན་པ་ཆོ་ག་བཞི་པ་ཡིག་འབྲུ་འགོད་པ་ཚང་དགོས་པའི་ཕྱིར་རོ། །
འདི་ནི་ཙི་ལུ་པའི་འགྲེལ་པར་བཤད་ལ། ཚུལ་དེས་སྔར་རྒྱུ་རྡོ་རྗེ་འཛིན་པ་བཤད་པ་ལ་ཡང་ཆོ་ག་བཞི་ཚང་བ་དང་། མངལ་དུ་དཀྱིལ་འཁོར་རྒྱལ་མཆོག་གི་ལྷ་བསྒྲུབ་པ་ལ་ཡང་ཆོ་ག་བཞི་ཚང་བར་གྲུབ་བོ། །
ཆོ་ག་བཞི་པོ་ལ་རྒྱལ་བའི་བྱིན་གྱིས་འགྲེལ་པར་འདི་ལྟར་བཤད་དེ། རྒྱུ་རྡོ་རྗེ་འཆང་གི་ཞལ་དུ་བར་སྲིད་ཞུགས་ཏེ་ཞུ་བའི་གོང་བུ་ནི་ཆོ་ག་དང་པོ། ལྷ་མོ་བཞིས་བསྐུལ་ནས་ཐིག་ལེ་དེ་ས་བོན་ལས་ཕྱག་མཚན་ས་བོན་གྱིས་མཚན་པར་གྱུར་པ་ནི་ཆོ་ག་གཉིས་པ། དེ་ལས་ལྷའི་སྐུ་ཡོངས་སུ་རྫོགས་པ་ནི་ཆོ་ག་གསུམ་པ། དྷརྨ་དྷཱ་ཏུའི་སྔགས་ཀྱིས་ཆོས་ཀྱི་དབྱིངས་སུ་བྱིན་གྱིས་བརླབ་པ་ནི་ཆོ་ག་བཞི་པར་བཤད་དེ། ལུགས་འདི་ནི་རྨད་དུ་བྱུང་བར་སྣང་ཞིང་། ཕྲ་རགས་ཀྱི་ཚུལ་གྱིས་ལུགས་སྔ་མ་ལ་ཡང་མི་གནོད་དོ། །

ཞལ་ཕྱག་གི་ཚུལ་ལ་ནི་སྨན་ཞབས་དང་། རིན་ཆེན་རྡོ་རྗེས་མི་བསྐྱོད་པ་གཙོ་བོར་བྱས་པ་དང་། ཇོ་བོ་རྗེས་འཇིག་རྟེན་དབང་ཕྱུག་གཙོ་བོར་བྱས་པ་ལ་ནི་སོ་སོའི་ཕྱག་མཚན་བཤད་ཅིང་། སྒྲུབ་ཐབས་གཞན་རྣམས་ལས་འཇམ་པའི་རྡོ་རྗེའི་ཕྱག་མཚན་ལ་མི་མཐུན་པ་མི་སྣང་ངོ་། །
གཉིས་པ་ཉེར་སྒྲུབ་ཀྱི་ཡན་ལག་དང་། རྣམ་སྨིན་གྱི་འབྲས་བུ་ཆུང་ངུ་ནི་ཀུན་བཟང་རྒྱས་པ་ལས། ད་ནི་མིག་ལ་སོགས་པ་བྱིན་གྱིས་བརླབ་པར་བྱ་སྟེ། མིག་དག་གི་དབུས་སུ་ཡི་གེ་ཀྵིཾ་ཁ་དོག་དཀར་པོ་དེ་ཡོངས་སུ་གྱུར་པ་ལས་འཁོར་ལོ་དཀར་པོ་རྩིབས་བརྒྱད་པ། འཁོར་ལོའི་ལྟེ་བ་ལ་ཡི་གེ་ཀྵིཾ་ཡིག་ཟླ་བའི་དཀྱིལ་འཁོར་ཅན། དེ་ལས་འོད་ཟེར་བྱུང་བས་དེ་བཞིན་གཤེགས་པ་ཐམས་ཅད་ལ་རེག་སྟེ་འོད་ཟེར་རེག་པས་ཐམས་ཅད་བདེ་བ་ཐོབ་ནས་ཞལ་གསུམ་ཕྱག་དྲུག་པ་སའི་སྙིང་པོའི་གཟུགས་ཅན་ཀྵིཾ་ཡིག་ལ་ཐིམ་པར་བསམ་མོ། །
ལྷ་རྣམས་ཐིམ་པས་ས་བོན་དང་ཕྱག་མཚན་ཡོངས་སུ་གྱུར་པ་ལ་སྐད་ཅིག་ལ་སའི་སྙིང་པོར་གྱུར་ནས། ཞལ་གསུམ་ཕྱག་དྲུག་པ་ཞེས་གསུངས་ཤིང་། དེ་བཞིན་དུ་སེམས་དཔའ་གཞན་ལྔ་པོའི་བསྐྱེད་ཆོག་ཀྱང་རྒྱས་པར་གསུངས་སོ། །
ཀུན་བཟང་བསྡུས་པ་ལས། དེ་འོག་རང་སྙིང་ས་བོན་འོད་རྣམས་ཀྱིས། །
རང་གི་མིག་སོགས་ས་སྙིང་ལ་སོགས་པས། །
ཇི་བཞིན་བཀང་ནས་ཞེས་དང་། བཞི་བརྒྱ་ལྔ་བཅུ་པ་ལས། བཤེས་གཉེན་དམ་པས་རྒྱུ་མཐུན་བྱས། །
སྨིན་ལས་ཐམས་ཅད་མཁྱེན་ཉིད་གྱུར། །
དེ་ནི་མིག་སོགས་བྱིན་བརླབ་པ། །
ཉེ་བར་སྒྲུབ་པ་ཡིན་པར་འདོད། །
ས་སྙིང་རྡོ་རྗེ་ཅན་མཁའ་སྙིང་། །
འཇིག་དབང་སྒྲིབ་སེལ་ཀུན་དུ་བཟང་། །
དེ་ཡིས་ས་བོན་རྣམས་ཀྱིས་ནི། །
མིག་ལ་སོགས་པ་ཡང་དག་དགོད། །
ཞེས་དང་། །
དངོས་གྲུབ་འབྱུང་བའི་གཏེར་ལས། ས་སྙིང་རྡོ་རྗེ་ནམ་མཁའ་དང་། །
དབང་ཕྱུག་སྒྲིབ་སེལ་ཀུན་བཟང་རྣམས། །
ཀྵིཾ་ལ་སོགས་པའི་རིམ་པ་ཡིས། །
མིག་ལ་སོགས་པར་དགོད་པར་བྱ། །
ཞེས་ས་བོན་ལས་བསྐྱེད་པ་མ་གཏོགས། རྡོ་རྗེ་ཆོ་ག་གསུམ་བསྐྱེད་གསལ་བར་མི་སྣང་ཡང་། ཀུན་བཟང་རྒྱས་པའི་ལུགས་བཞིན་ཁ་བསྐང་དགོས་ཏེ། བཞི་བརྒྱ་ལྔ་བཅུ་པའི་འགྲེལ་པར། རྡོ་རྗེ་ཆོ་ག་གསུམ་བསྐྱེད་གསུངས་ཤིང་། བསོད་སྙོམས་པ་དང་། རིན་ཆེན་རྡོ་རྗེ། ཇོ་བོ་རྗེས་ཀྱང་ཀུན་བཟང་རྒྱས་པ་ཇི་ལྟ་བ་བཞིན་གསུངས་པའི་ཕྱིར་རོ། །
སྒྲུབ་ཐབས་གཞན་རྣམས་སེམས་དཔའ་དྲུག་གིས་མིག་སོགས་དྲུག་ཁོ་ན་བྱིན་གྱིས་བརླབ་པར་མཐུན་ཡང་། རིན་ཆེན་རྡོ་རྗེས། དེ་ནས་ཕུང་པོ་དང་། ཁམས་དང་། སྐྱེ་མཆེད་བྱིན་གྱིས་བརླབས་པའི་མཚན་ཉིད་ཅན་གྱི་རྣམ་པར་སྨིན་པ་མེད་པར་ཐམས་ཅད་མཁྱེན་པ་ཉིད་དུ་མི་འགྱུར་བས་དེ་ཐོབ་པར་བྱ་བའི་ཕྱིར་ཞེས་མདོར་བསྟན་ནས། རྒྱས་བཤད་ཀྱི་སྐབས་སུ་ནང་གི་སྐྱེ་མཆེད་དྲུག་སེམས་དཔའ་དྲུག ཕྱིའི་སྐྱེ་མཆེད་དྲུག་རྡོ་རྗེ་མ་དྲུག ཁམས་བཞི་ཡུམ་བཞི། ཕུང་པོ་ལྔ་རིགས་ལྔར་རྡོ་རྗེ་ཆོ་ག་གསུམ་ལས་བསྐྱེད་པར་མཛད་དོ། །
དེ་ཉིད་བསྒྲུབ་པར་འདོད་ནས་དགག་སྒྲུབ་འདི་ལྟར་མཛད་དེ། འདིར་ལ་ལ་ནི་རང་སྙིང་ས་བོན་འོད་རྣམས་ཀྱིས། །
རང་གི་མིག་སོགས་ས་སྙིང་ལ་སོགས་པས། །
ཇི་བཞིན་བཀང་ནས་ཞེས་སོགས་སྨོས་པས་ནང་གི་བདག་ཉིད་ཅན་གྱི་སྐྱེ་མཆེད་དྲུག་བྱིན་གྱིས་བརླབ་པ་ཉིད་ནི་ཉེ་བར་སྒྲུབ་པ་ཡིན་ནོ་ཞེས་ཟེར་མོད་ཀྱི་དེ་ནི་མ་ཡིན་ནོ་ཞེས་གཞན་དག་ཟེར་ཏེ། གང་གི་ཕྱིར་རྣམ་པར་སྨིན་པ་ནི་ཐམས་ཅད་མཁྱེན་པའི་མཚན་ཉིད་ཅན་ཡིན་ལ་ཐམས་ཅད་མཁྱེན་པ་དེ་ཡང་ནང་གི་བདག་ཉིད་ཅན་གྱི་སྐྱེ་མཆེད་ཡོངས་སུ་ཤེས་པའི་མཚན་ཉིད་ཡིན་ནོ། །

དེ་བས་ན་མིག་ལ་སོགས་པ་ནི་ཉེ་བར་མཚོན་པ་ལྟ་བུར་བྱེད་པ་ཕྱིའི་སྐྱེ་མཆེད་རྣམས་དང་། ཁམས་དང་། ཕུང་པོ་ཡང་ཡང་དག་པར་བྱིན་གྱིས་བརླབ་པར་བལྟ་བར་བྱའོ། །
དེ་ཡང་ལུང་ལས། དགེ་སློང་དག ཐམས་ཅད་ཅེས་བྱ་བ་ནི་ཕུང་པོ་ལྔ་དང་། སྐྱེ་མཆེད་བཅུ་གཉིས་དང་། ཁམས་བཅོ་བརྒྱད་དེ་གང་གི་ཤེས་པ་དེ་ནི་ཐམས་ཅད་མཁྱེན་པའོ་ཞེས་གསུངས་པ་ཡིན་ནོ། །
གཞན་ཡང་ལྷག་པར་བསྒོམ་པར་གྱུར་པས་ནི་འབྲས་བུ་ལྷག་པར་ཐོབ་པར་རིགས་པ་ཡིན་པས་ལྷག་པ་ནི་མཆོག་ཡིན་གྱི་མ་ཚང་བ་ནི་དེ་ལྟར་མ་ཡིན་ནོ་ཞེས་འཆད་དོ།།  །།འདི་ཡང་མི་འཐད་དེ། སྒྲུབ་ཐབས་གཞན་རྣམས་ལས། མིག་སོགས་བྱིན་གྱིས་བརླབས་པ་ལས་གཞན་མ་གསུངས་པའི་ཕྱིར་རོ། །
སྒྲུབ་བྱེད་གཉིས་ལས་དང་པོ་འདིར་རྣམ་པར་སྨིན་པ་ཐམས་ཅད་མཁྱེན་པའི་ཡན་ལག་ཡིན་པས་ཕྱི་ནང་གི་ཕུང་ཁམས་སྐྱེ་མཆེད་ཐམས་ཅད་མཁྱེན་དགོས་པའི་ཕྱིར་ཞེས་པ་མ་ངེས་ཏེ། འདིར་ཡུལ་ཅན་སྐྱེ་མཆེད་དྲུག་བྱིན་གྱིས་བརླབ་པས་ཡུལ་ཐམས་ཅད་མཁྱེན་ཞེས་པའི་དོན་ཡིན་གྱི་མཁྱེན་པར་བྱ་བའི་ཡུལ་བྱིན་གྱིས་བརླབ་པའི་དོན་མ་ཡིན་པའི་ཕྱིར་རོ། །
སྒྲུབ་བྱེད་གཉིས་པ་འབྲས་བུ་ལྷ་ཉི་ཤུ་རྩ་གཅིག་ཐོབ་པ་ལ་རྒྱུ་ཕུང་ཁམས་སྐྱེ་མཆེད་ཀྱི་ཆོས་ཉི་ཤུ་རྩ་གཅིག་བྱིན་གྱིས་བརླབ་པ་དགོས་ཞེས་པ་ཡང་མ་ངེས་ཏེ། འདིར་ཡུལ་ཅན་སྐྱེ་མཆེད་དྲུག་ཐམས་ཅད་མཁྱེན་པར་འགྱུར་བའི་རྒྱུ་ཉེར་སྒྲུབ་བསྒོམ་པའི་སྐབས་ཡིན་གྱི་འབྲས་བུ་ཐམས་ཅད་ཀྱི་རྒྱུ་བསྒོམ་པའི་སྐབས་མ་ཡིན་པའི་ཕྱིར་ཏེ། རྩ་རྒྱུད་ལས། ཉེ་བར་སྒྲུབ་པ་གྲུབ་མཆོག་ལ། །
རྡོ་རྗེའི་སྐྱེ་མཆེད་རྣམ་པར་སྤྱད། །
ཞེས་པའི་དོན་ཉམས་སུ་ལེན་པའི་སྐབས་ཡིན་པའི་ཕྱིར། གལ་ཏེ། ཀུན་བཟང་བསྡུས་པ་ལས། མིག་སོགས་ཞེས་པའི་སོགས་ཁོངས་ནས། ཉེར་གཅིག་པོ་ལྷག་མ་ཡང་འདོན་དགོས་ཏེ། འགྲོ་བ་དབང་བསྐུར་གྱི་སྐབས་ཡིན་ནོ་སྙམ་ན། དེ་དང་མི་འདྲ་སྟེ། དེས་ནི་འགྲོ་བའི་ཕུང་ཁམས་སྐྱེ་མཆེད་ཐམས་ཅད་སྦྱོང་བའི་སྐབས་ཡིན་ལ་འདི་ནི་ཡན་ལག་བཞིའི་ནང་ནས་ཉེར་སྒྲུབ་ཀྱི་སྐབས་ཡིན་པའི་ཕྱིར་རོ། །
གསུམ་པ་སྒྲུབ་པའི་ཡན་ལག་དང་། སྐྱེས་བུ་བྱེད་པའི་འབྲས་བུ་ཆུང་ངུ་ནི། རྩ་བའི་རྒྱུད་ལེའུ་བདུན་པ་ལས། སངས་རྒྱས་ཀུན་འཛིན་དཔལ་དང་ལྡན། །
ཞེས་སོགས་གནས་གསུམ་བྱིན་གྱིས་བརླབ་པ་གསུངས་པ་འདིར་སྦྱར་བར་སྣང་ཡང་གོ་རིམ་ནི་བཟློག་པར་སྣང་སྟེ། ནུ་མ་གཉིས་ཀྱི་བར་དང་། མགྲིན་པ་དང་། སྤྱི་བོར་ཟླ་བ་ལ་གནས་པའི་ཧཱུྃ་དང་ཨཱཿདང་ཨོཾ་ཡོངས་སུ་གྱུར་པ་ལས་རྡོ་རྗེ་སྔོན་པོ་རྩེ་ལྔ་པ་དང་། པདྨ་འདབ་མ་བརྒྱད་པ་དང་། འཁོར་ལོ་དཀར་པོ་རྩིབས་བརྒྱད་པ་བསྒོམས་ནས་སླར་ཡང་། དེ་དག་གི་ལྟེ་བར་ཡི་གེ་གསུམ་ལས་བྱུང་བའི་ཕྱག་མཚན་གསུམ་ཡི་གེ་གསུམ་གྱིས་མཚན་པ་ལས་འོད་ཟེར་འཕྲོས་ཏེ། དེ་བཞིན་གཤེགས་པ་ཐམས་ཅད་རྡོ་རྗེ་གསུམ་པོ་ཞལ་གསུམ་ཕྱག་དྲུག་པའི་རྣམ་པར་སྤྱན་དྲངས་ཏེ། སོ་སོ་ལ་ཐིམ་པ་ལས་ཐུགས་གསུང་སྐུའི་རྡོ་རྗེ་ཞལ་གསུམ་ཕྱག་དྲུག་པའི་རྣམ་པར་བསྐྱེད་དོ། །
དེ་ནས་ཐུགས་རྡོ་རྗེའི་ཡེ་ཤེས་སེམས་དཔའི་ཐུགས་ཀའི་ས་བོན་ཡི་གེ་ཧཱུྃ་ལས་འོད་ཟེར་གྱི་རྩེ་མོ་ལ་སྤྱན་མ་ལ་སོགས་པའི་རིག་མ་སྤྲོས་ཏེ། དེས་འཇིག་རྟེན་གྱི་ཁམས་ན་བཞུགས་པའི་དེ་བཞིན་གཤེགས་པ་ཐམས་ཅད་ལ་མེ་ཏོག་སོགས་ཀྱིས་མཆོད་ཅིང་བསྟོད་ནས། རིག་མ་རྣམས་དེ་བཞིན་གཤེགས་པའི་ལུས་ལ་ཕར་ཞུགས་པས་བདེ་བ་ཐོབ་ནས་དེ་བཞིན་གཤེགས་པ་རྣམས་མདུན་གྱི་ནམ་མཁར་བྱོན་ཏེ་མདུན་གྱི་ནམ་མཁར་བཞུགས་པ་ལ། དཔལ་ལྡན་རྡོ་རྗེ་ཐུགས་འཆང་བ། །

ཞེས་སོགས་ཚིགས་བཅད་དང་པོས་གསོལ་བ་བཏབ་པས། དེ་བཞིན་གཤེགས་པ་ཐམས་ཅད་ཀྱི་ཐུགས་རྡོ་རྗེ་རང་གི་ཐུགས་རྡོ་རྗེ་ལ་ཞུགས། ཕྱོགས་བཅུར་བཞུགས་པའི་སངས་རྒྱས་རྣམས། །
ཞེས་སོགས་ཚིགས་བཅད་དང་སྔགས་ཀྱིས། དེ་བཞིན་གཤེགས་པ་ཐམས་ཅད་ཀྱི་ཐུགས་རྡོ་རྗེ་བདག་ཉིད་ཀྱི་ཐུགས་རྡོ་རྗེ་ལ་ཐིམ་པར་བསམ་ཞིང་། དེ་བཞིན་དུ་གསུང་རྡོ་རྗེ་དང་། སྐུ་རྡོ་རྗེ་ལ་ཡང་སྦྱར་བར་ཀུན་བཟང་རྒྱས་པ་ལས་གསུངས་སོ། །
སྐུ་གསུང་ཐུགས་ཀྱི་རྡོ་རྗེ་ཕྱག་མཚན་གསུམ་གྱི་ལྟེ་བར་བསྒོམ་དགོས་པ་ནི་སྒྲུབ་ཐབས་གཞན་རྣམས་ལས་ཀྱང་གསུངས་ཏེ། ཀུན་བཟང་བསྡུས་པ་ལས། དྲི་མེད་རང་གི་སྙིང་དབུས་ཟླ་བ་ཡི། །
རྡོ་རྗེ་ལྟེ་བའི་དབུས་གནས་ཡི་གེ་ཧཱུྃ། །
ཐུགས་ཀྱི་རྡོ་རྗེ་དེ་བཞིན་ཁ་དང་ནི། །
མགོ་བོར་པདྨ་འཁོར་ལོ་གནས་པ་ཡི། །
ཨཱཿདང་ཨོཾ་ནི་གསུང་གི་རྡོ་རྗེ་དང་། །
སྐུ་ཡི་རྡོ་རྗེ་ཉིད་དུ་བསམ་པར་བྱ། །
ཞེས་དང་། བཞི་བརྒྱ་ལྔ་བཅུ་པ་ལས། རང་སྙིང་ལྐོག་མ་སྤྱི་བོའི་ཟླར། །
ཧཱུྃ་ཨཱཿཨོཾ་ལས་བྱུང་བའི་གཙོ། །
རྡོ་རྗེ་ཆུ་སྐྱེས་འཁོར་ལོ་ཡི། །
དབུས་གནས་ཐུགས་སོགས་གསང་བ་བསྒོམ། །
ཞེས་དང་། དངོས་གྲུབ་འབྱུང་བའི་གཏེར་ལས། དེ་བཞིན་སྙིང་མགྲིན་མགོ་ཟླ་ལ། །
ཧཱུྃ་ཨཱཿཨོཾ་ལས་བསྐྱེད་པ་ཡི། །
རྡོ་རྗེ་པདྨ་འཁོར་ལོ་ཡི། །
ལྟེ་བར་ཐུགས་རྡོ་རྗེ་སོགས་བསྐྱེད། །
ཅེས་དང་། རིན་ཆེན་རྡོ་རྗེ་སོགས་ཀྱིས་ཀྱང་དེ་སྐད་དུ་བཤད་དོ། །
ཀུན་བཟང་རྒྱས་པ་མ་ཡིན་པའི་སྒྲུབ་ཐབས་གཞན་རྣམས་ལས། རྡོ་རྗེ་གསུམ་གྱི་ཐུགས་ཀའི་ས་བོན་ལས། སྤྱན་ལ་སོགས་པའི་རིག་མ་སྤྲོས་ཏེ། མཆོད་ཅིང་བསྟོད་ནས་གསོལ་བ་གདབ་པ་ཙམ་ལས་གཞན་གསལ་ཁ་མི་སྣང་ངོ་། །
འདི་དག་ནི་རྩ་རྒྱུད་ལས། སྔགས་ཀྱི་བདག་པོ་བསྒོམ་པ་ཡིས། །
སྒྲུབ་པའི་ཚེ་ན་བསྐུལ་བར་གསུངས། །
ཞེས་པའི་དོན་ཏེ། སྔགས་ཀྱི་བདག་པོ་ནི་སྐུ་གསུང་ཐུགས་ཀྱི་རྡོ་རྗེ་གསུམ་སྟེ། བྱ་བ་བྱེད་པ་པོ་ཡིན་པས་ན་སྐྱེས་བུ་ཞེས་ཀྱང་བྱ་ལ། དེས་སེམས་ཅན་གྱི་དོན་བྱེད་པ་ནི་སྐྱེས་བུ་བྱེད་པའི་འབྲས་བུའོ། །
བཞི་པ་སྒྲུབ་ཆེན་དང་། དྲི་མ་མེད་པའི་འབྲས་བུ་ཆུང་ངུ་ནི་རང་གི་སྙིང་གར་རྡོ་རྗེ་ཆོ་ག་གསུམ་ལས་རང་འདྲའི་ཡེ་ཤེས་སེམས་དཔའ་བསྐྱེད། དེའི་ཐུགས་ཀའི་ས་བོན་གྱི་འོད་ཟེར་གྱིས་དེ་བཞིན་གཤེགས་པ་རྣམས་བསྐུལ་བས་དེ་རྣམས་ཀྱི་ཐུགས་ལས་འོད་ཟེར་བརྟོན་ནས། འོད་ཟེར་གྱི་རྩེ་མོ་ལ་གནས་པའི་རིག་མ་རྣམས་ཀྱིས་བུམ་པའི་ཆུས་སྤྱི་བོ་ནས་དབང་བསྐུར་བར་གསུངས་པ་ལ་ནི་སྒྲུབ་ཐབས་ཐམས་ཅད་འདྲ་བར་སྣང་སྟེ། ཀུན་བཟང་རྒྱས་པ་ལས་འདི་ཉིད་གསལ་བར་གསུངས་ཤིང་། ཀུན་བཟང་བསྡུས་པ་ལས། ཕྱོགས་བཅུ་ཀུན་ན་བཞུགས་པའི་ཐུབ་པའི་ཚོགས། །
སྙིང་པོའི་འོད་ཟེར་རྣམས་ཀྱིས་ཡང་དག་བསྐུལ། །
ཐུབ་པའི་མཆོག་གི་འོད་ཟེར་ལས་བྱུང་བའི། །
རིག་པཾའི་ཚོགས་རྣམས་ཕྱག་ན་བུམ་བསྣམས་ཏེ། །
ཡེ་ཤེས་ཆུ་ཡིས་མངོན་པར་དབང་བསྐུར་བས། །
རང་གི་རིགས་ཀྱི་གཙོས་བརྒྱན་ཅོད་པཎ་གྱུར། །
ཞེས་དང་། བཞི་བརྒྱ་ལྔ་བཅུ་པ་ལས། ཡེ་ཤེས་སེམས་ཐུགས་སྙིང་འོད་ཀྱིས། །
ཕྱོགས་བཅུའི་མགོན་པོ་ཡང་དག་བསྐུལ། །
དེ་འོད་ལས་བྱུང་རིག་མ་རྣམས། །
བདུད་རྩིའི་ཆུས་གང་བུམ་བསྣམས་པས། །
གཙོ་བོ་དཔལ་ལྡན་རང་དབང་བསྐུར། །
རིག་དབང་ཅོད་པཎ་དམ་པ་ཡིན། །
ཞེས་དང་། དངོས་གྲུབ་འབྱུང་བའི་གཏེར་ལས། ཡེ་ཤེས་སེམས་དཔའི་ས་བོན་གྱི། །
འོད་ཀྱིས་ཕྱོགས་བཅུའི་མགོན་པོ་བསྐུལ། །

དེ་ཡི་འོད་ཟེར་ལས་བྱུང་བའི། །
སྤྱན་ལ་སོགས་པ་མཆོག་རྣམས་ཀྱིས། །
བདུན་རྩི་ལྔ་ཡི་ཆུས་གང་བའི། །
བུམ་པས་དབང་བསྐུར་བཀྲ་ཤིས་སྒྲ། །
རྔ་བརྡུང་དྲིལ་སོགས་རོལ་མོ་སྒྲ། །
དབུ་རྒྱན་རྡོ་རྗེ་འཆང་ལྡན་བྱ། །
ཞེས་གསུངས་ཤིང་། རིན་ཆེན་རྡོ་རྗེ་དང་། བསོད་སྙོམས་པས་ཀྱང་འདི་ཁོ་ན་ལྟར་བཤད་དོ། །
འཇིག་རྟེན་དབང་ཕྱུག་གི་སྒྲུབ་ཐབས་ལས་ནི། ས་བོན་གྱི་འོད་ཀྱིས་དེ་བཞིན་གཤེགས་པ་རྣམས་མདུན་གྱི་ནམ་མཁར་སྤྱན་དྲངས་པ་ལ་བྱང་ཆུབ་རྡོ་རྗེས་སོགས་ཀྱིས་གསོལ་བ་བཏབ་པས་དེ་དག་གི་ཐུགས་ཀ་ནས་འོད་ཟེར་གྱི་རྩེ་མོ་ལས་རིག་མ་བྱོན་པ་སོགས་སྔར་བཞིན་གསུངས་སོ། །
ཀུན་བཟང་རྒྱས་པ་ལས། ཡེ་ཤེས་སེམས་དཔའ་བསྐྱེད་པའི་སྐབས་སུ་ལྷ་བཅུ་དགུའི་གནས་དང་བཅས་པའི་ཡེ་ཤེས་སེམས་དཔའ་གྲུབ་པ་ནི་ཞེས་དང་། རིག་མ་རྣམས་ཀྱི་ཕྱག་ན་བཾ་ཡོངས་སུ་གྱུར་པ་ལས་བུམ་པ་དང་། ས་ཧ་ཡོངས་སུ་གྱུར་པ་ལས་ཡེ་ཤེས་ཀྱི་ཆུས་གང་བར་བསམ་སྟེ་ཞེས་དང་། དབང་བསྐུར་ཚེ་རུ་རུ་ཕུ་རུ་ཞེས་སོགས་ཀྱི་སྔགས་བཞི་བརྗོད་པ་དང་། རྒྱས་གདབ་ཀྱི་ཚེ་གཙོ་བོ་དང་། ཡེ་ཤེས་སེམས་དཔའ་དང་། སྐྱེ་མཆེད་ཀྱི་ལྷ་དྲུག་དང་། ཐུགས་གསུང་སྐུའི་ལྷ་གསུམ་སྟེ་བཅུ་གཅིག་གི་རྒྱས་གདབ་རྣམས་རྒྱས་པར་གསུངས་ལ་སྒྲུབ་ཐབས་གཞན་རྣམས་ལ་འདི་དག་གི་གསལ་ཁ་མི་སྣང་ཞིང་རྒྱས་གདབ་ཀྱི་ཚེའང་གཙོ་བོ་འབའ་ཞིག་གི་རྒྱས་གདབ་ལས་མ་གསུངས་པ་ནི་རྒྱས་བསྡུས་ཀྱི་ཁྱད་པར་ཡིན་པར་མངོན་ནོ། །
གཉིས་པ་ཡན་ལག་དང་འབྲས་བུ་འབྲིང་བཞིས་རྗེ་བཙུན་ཡུམ་བསྐྱེད་པ་ལ་གཉིས་ཏེ། མཐའ་དཔྱད་པ་དང་། ཉམས་ལེན་གྱི་རིམ་པ་བཤད་པའོ། །
དང་པོ་ནི་རིན་ཆེན་རྡོ་རྗེས། མི་བསྐྱོད་པའི་སྒྲུབ་ཐབས་ལས། དེ་ལ་ལ་ལ་དག་ནི་སྡིག་པ་བཤགས་པ་ལ་སོགས་པ་ནས་བརྩམས་ཏེ། གཞལ་ཡས་ཁང་དང་ཟླ་བ་ཞུ་བ་བསྒོམ་པ་སྔོན་དུ་འགྲོ་བས་རིག་པ་ལོགས་ཤིག་ཏུ་བསྐྱེད་པའི་བར་བྱས་ལ་རང་དང་འདྲ་བའི་རིག་པར་དགུག་པ་དང་། གཞུག་པ་དང་། བཅིང་བ་དང་། དབང་དུ་བྱས་པའི་མཐར་ཐུག་པའི་བསྙེན་པ་བར་མ་ཡིན་པར་འདོད་མོད་ཀྱི། དེ་བཞིན་ཡང་དག་ལྟས་ཞེས་བྱ་བ་ལྟས་ཞེས་བྱེད་པའི་ཚིག་དང་འབྲེལ་པ་དང་། སྤྲུལ་ཞེས་བྱ་བའི་འདས་མ་ཐག་པའི་ཚིག་གིས་བཤད་པ་ལས་ནི་འདི་དག་དེ་ལྟ་མ་ཡིན་ནོ་ཞེས་གཞན་དག་འདོད་དེ། གཞན་དུ་ན་དེ་ལྟར་སྤྲུལ་ཞེས་བྱ་བ་ནི་སྙན་མངགས་མཁན་ཆེན་པོ་པ་ཉིད་ཀྱིས་སྨྲ་བར་ནུས་མོད་ཀྱི་དེ་ལྟར་མ་བཤད་དེ། དེ་ལྟར་ན་ཐེ་ཚོམ་མེད་པར་ལྟ་བར་འགྱུར་བ་ཡིན་པ་དང་། ཡང་བསྐྱེད་པ་ལ་དོན་མེད་པའམ། དཀྱིལ་འཁོར་པ་རེ་རེའང་རིག་པ་རེ་རེ་ནས་བསྐྱེད་དགོས་པར་ཐལ་བར་འགྱུར་ཏེ། ཁྱད་པར་མེད་པའི་ཕྱིར་རོ། །
ཡང་ན་ཁྱད་པར་ཡོད་དོ་ཞེ་ན་དེ་ཉིད་དེ་ལྟ་ན་ནི་ཐབས་ཀྱི་ཆ་དང་ཤེས་རབ་ཀྱི་ཆ་ལས་འགྱུར་རོ། །
དཀྱིལ་འཁོར་གྱི་ཆོ་གར་ཡང་ཁྱད་པར་མ་བསྟན་ནོ། །
དེ་བས་ན་ཅིག་ཆར་བསྐྱེད་པ་ཡང་ལས་དང་པོ་པ་ཉིད་ཀྱིས་སྐུ་མདོག་དང་ཕྱག་མཚན་ལ་སོགས་པ་བསྒོམ་པར་མི་ནུས་པས་ན། ཕྱིས་སྐུ་མདོག་དང་ཕྱག་མཚན་ལ་སོགས་པ་བསམ་པ་འདི་ནི་བསྙེན་པ་བར་མ་ཡིན་ནོ་ཞེས་བྱ་བར་རིགས་ཏེ། དེས་ན་དེ་བཞིན་བལྟས་ཞེས་བྱ་བ་ཡང་གོ་རིམ་དུ་གྱུར་པ་ཡིན་ནོ། །
ཤིན་ཏུ་སྤྲོས་པས་ཆོག་གོ་ཞེས་བཤད་དོ། །
དེ་དག་ནི་མི་འཐད་དེ། ཆོ་གའི་སྒོ་ནས་བསྐྱེད་པ་ལ་བལྟས་ཞེས་བྱེད་པའི་ཚིག་ཏུ་འགྱུར་བའི་ངེས་པ་མེད་པའི་ཕྱིར་དང་། སྤྲུལ་ཞེས་པ་བསྐྱེད་ཆོག་ལ་མི་འཇུག་པ་ཡང་མ་ཡིན་པའི་ཕྱིར་ཏེ། དེའི་འགྲེལ་པར་ཐ་ག་པཾས། དེས་སྤྲུལ་པ་ནི་བསྐྱེད་པའོ། །

ཞེས་གསུངས་པས་སོ། །
ལོགས་སུ་བསྐྱེད་པ་ལ་དོན་མེད་པ་ཡང་མ་ཡིན་ཏེ། ཡན་ལག་དང་འབྲས་བུ་འབྲིང་པོ་བཞི་བྱ་དགོས་པའི་ཕྱིར་རོ། །
ཡབ་ཡུམ་གཉིས་པོ་བསྐྱེད་ཆོག་སོ་སོར་བསྐྱེད་པས་འཁོར་གྱི་ལྷ་རེ་རེ་ནས་བསྐྱེད་ཆོག་སོ་སོར་དགོས་པར་ཡང་མ་ངེས་ཏེ། འཁོར་གྱི་ལྷ་རྣམས་ནི་དཀྱིལ་འཁོར་རྒྱལ་མཆོག་གི་ཚུལ་གྱིས་བསྐྱེད་པ་དེ་ཉིད་ཡན་ལག་དང་འབྲས་བུ་ཆེན་པོ་ཡིན་པའི་ཕྱིར་རོ། །
ཐབས་ཀྱི་ཆ་དང་། ཤེས་རབ་ཀྱི་ཆ་ཡང་འགྱུར་རོ་ཞེས་པའི་དོན། གཙོ་བོ་ལ་བསྐྱེད་ཆོག་ཡོད་པ་དང་། འཁོར་ལ་བསྐྱེད་ཆོག་མེད་པར་འགྱུར་རོ་ཞེས་པའི་དོན་ཡིན་ན་ནི། དེའི་སྐྱོན་གྱིས་མི་གོས་ཏེ། འཁོར་ལ་དཀྱིལ་འཁོར་རྒྱལ་མཆོག་གི་བསྐྱེད་ཆོག་ཡོད་པའི་ཕྱིར་རོ། །
དཀྱིལ་འཁོར་གི་ཆོ་གར་ཁྱད་པར་མ་བསྟན་པ་ཡང་མ་ཡིན་ཏེ། དེ་བཞིན་རྒྱུ་མཐུན་སོགས་བར་མས། །
རང་རིག་ཤེས་རབ་རྣམ་པར་སྦྱང་། །
ཞེས་གསུངས་པའི་དོན་ནི། ཞེས་པའི་ཚིག་གི་མངོན་བྱང་ལྔ་ལས་རྒྱུའི་རྡོ་རྗེ་འཆང་བསྐྱེད་པ་ནས་བཟུང་དགོས་པའི་ཕྱིར་རོ། །
དེས་ན་སྐབས་འདིར་ཡུམ་སྐད་ཅིག་གིས་སྤྲུལ་པ་ཙམ་གྱིས་མི་ཆོག་པར་རྒྱུ་འབྲས་ཀྱི་རྒྱུ་རྡོ་རྗེ་འཛིན་པ་གཉིས་ཀ་ཚང་བའི་བསྐྱེད་ཆོག་གི་སྒོ་ནས་བསྐྱེད་དགོས་ལ། སྡིག་པ་བཤགས་པ་ལ་སོགས་པ་ནས་བརྩམས་ཏེ་གཞལ་ཡས་ཁང་ལོགས་སུ་བསྐྱེད་པའི་བར་ནི་མི་དགོས་ཏེ། ཀུན་བཟང་རྒྱས་པ་ལས། ཡབ་ཡན་ལག་བཞིས་བསྐྱེད་པའི་རྗེས་སུ་མདུན་དུ་ཡི་གེ་ཨཱཿཡོངས་སུ་གྱུར་པ་ལས་ཟླ་བའི་དཀྱིལ་འཁོར། ཟླ་བའི་དཀྱིལ་འཁོར་གྱི་གཟུགས་བརྙན་གྱི་ཚུལ་ལ་ཡི་གེ་གསུམ་གྱི་གཟུགས་ལ་རྣལ་འབྱོར་པ་འདུག་ནས་འདི་ལྟར་བསམས་ཏེ། ཞེས་སོགས་རྒྱུ་རྡོ་རྗེ་འཛིན་པ་བསྐྱེད། དེ་ནས་འགྲོ་བ་དབང་བསྐུར་དོར་ནས་ཞུ་བ་གླུས་བསྐུལ་བ་ལས་འབྲས་བུ་རྡོ་རྗེ་འཛིན་པ་རང་སྣང་གི་ཐབས་དང་སྙོམས་པར་འཇུག་པ་བསྐྱེད་པའི་བར་ཡབ་ཀྱི་གནས་སྐབས་བཞིན་དུ་གསུངས་པའི་ཕྱིར་དང་། དངོས་གྲུབ་འབྱུང་བའི་གཏེར་ལས། དེ་བཞིན་ཟླ་བ་གཉིས་ལ་སོགས། །
འགྲོ་བའི་དབང་བསྐུར་མ་གཏོགས་པ། །
ཐམས་ཅད་སྔོན་བཞིན་བཤེས་གཉེན་དང་། །
གཟུགས་ཀྱི་ཁྱད་པར་ཤེས་བྱས་ནས། །
བྱིན་གྱིས་རློབ་ཅིང་མིག་ལ་སོགས། །
ས་སྙིང་སོགས་བཀོད་རྡོ་རྗེ་གསུམ། །
གནས་གསུམ་མཚན་ནས་དབུ་རྒྱན་ལ། །
རྡོ་རྗེ་འཛིན་པས་མཚན་མའོ། །
ཞེས་གསལ་བར་གསུངས་པའི་ཕྱིར་རོ། །
དེས་ན་འདིར་བསྙེན་པའི་ཡན་ལག་རྒྱུན་བཤགས་ནས་བརྩམས་པ་དང་། ཟླ་བ་གཉིས་སོགས་ནས་བརྩམས་པ་དང་། སྐད་ཅིག་གིས་སྤྲུལ་པ་གསུམ་ལས། བར་པ་འདི་ཉིད་བླ་མ་ཆེན་པོ་དང་། སྨན་པའི་ཞབས་ཀྱིས་གསལ་བར་གསུངས་པས། ཀུན་བཟང་བསྡུས་པ་ལས། དེ་བཞིན་རང་གི་ལྷ་འདྲ་རང་སྙིང་པོས། །
སྤྲུལ་པའི་རིག་པ་འདི་གཉིས་ཡང་དག་ལྟས། །
ཞེས་དང་། བཞི་བརྒྱ་ལྔ་བཅུ་པའི་ལུང་སྔར་དྲངས་པ་དང་། བསོད་སྙོམས་པས་མཆོག་གི་བསྙེན་པ་ལ་སོགས་པའི་ཡན་ལག་འདི་དག་གིས་རྒྱུ་མཐུན་པའི་འབྲས་བུ་འབྲིང་པོ་ལ་སོགས་པ་ནི་རང་དང་འདྲ་བ་བསྐྱེད་པར་བྱའོ་ཞེས་དང་། ཇོ་བོ་རྗེས། དེ་ནས་རང་དང་འདྲ་བའི་རིག་པ་ཡང་བདག་ཉིད་ལྷར་བསྐྱེད་པ་ཆུང་ངུ་ལ་སོགས་པའི་རིམ་པས་མིག་ལ་སོགས་པ་བྱིན་གྱིས་བརླབ་པ་དང་། ཐུགས་དང་། གསུང་དང་། སྐུའི་རྡོ་རྗེ་ལ་སོགས་པ་སྐུའི་རྡོ་རྗེར་བྱིན་གྱིས་བརླབ་པ་དང་། དེ་བཞིན་གཤེགས་པ་ཐམས་ཅད་ཀྱིས་དབང་བསྐུར་བར་བྱ་སྟེ། ཡན་ལག་བཞི་པ་བར་མ་རྫོགས་པར་བྱས་ནས་རིགས་ལྔ་དང་བསྲེ་བར་བྱའོ་ཞེས་གསུངས་པའི་དགོངས་པ་ཡང་འདི་ཉིད་ལས་མ་འདས་སོ། །

གཉིས་པ་ནི་ཇི་སྐད་བཤད་པའི་བསྙེན་པའི་ཡན་ལག་དང་། རྒྱུ་མཐུན་པའི་འབྲས་བུ་བར་མ་བྱས་ནས་ཉེ་བར་སྒྲུབ་པ་དང་། རྣམ་པར་སྨིན་པའི་འབྲས་བུ་བར་མ་ལ་ནི་སྒྲུབ་ཐབས་ཐམས་ཅད་ལ་ཁྱད་པར་མི་སྣང་ངོ་། །
ཡན་ལག་དང་པོ་ལ་འགྲོ་བ་དབང་བསྐུར་དོར་བ་ནི། ཀུན་བཟང་རྒྱས་པ་དང་། དངོས་གྲུབ་འབྱུང་བའི་གཏེར་ལས་གསལ་བར་གསུངས་སོ། །
སྒྲུབ་པའི་ཡན་ལག་དང་སྐྱེས་བུ་བྱེད་པའི་འབྲས་བུ་འབྲིང་པོ་ནི་སྒྲུབ་ཐབས་གཞན་རྣམས་ལས་སྔ་མ་བཞིན་ཞེས་པ་ལས་གཞན་ཁྱད་པར་མ་གསུངས་ཀྱང་། རིན་ཆེན་རྡོ་རྗེས་གསོལ་བ་གདབ་པ་མེད་པར་ཐུགས་དང་། གསུང་དང་། སྐུ་བྱིན་གྱིས་བརླབ་པ་ནི། སྐྱེས་བུ་བྱེད་པའི་འབྲས་བུ་བར་མ་དང་། སྒྲུབ་པ་བར་མའོ་ཞེས་གསོལ་བ་གདབ་པ་མི་དགོས་པར་གསུངས་ཤིང་། དངོས་གྲུབ་འབྱུང་བའི་གཏེར་ལས། རྡོ་རྗེ་གསུམ། གནས་གསུམ་མཚན་ནས་ཞེས་གསུངས་པས་ཡང་གསོལ་བ་འདེབས་པ་མི་དགོས་པར་གསུངས་པའི་དོན་ཡིན་པར་མངོན་ནོ། །
སྒྲུབ་པ་ཆེན་པོའི་ཡན་ལག་དང་། དྲི་མ་མེད་པའི་འབྲས་བུ་འབྲིང་པོ་ནི་དབང་བསྐུར་ཞིང་རིགས་བདག་གིས་རྒྱས་གདབ་པ་ལས་སྒྲུབ་ཐབས་རྣམས་ལ་ཁྱད་པར་མི་སྣང་ངོ་། །
གསུམ་པ་རྗེས་སུ་ཆགས་པའི་རྣལ་འབྱོར་ནི། རྩ་རྒྱུད་ལེའུ་བརྒྱད་པ་ལས། ནུ་མའི་དབུས་བར་སྤྱི་གཙུག་མཐའ་ཡི་བར། །
ཆོ་ག་ཤེས་པས་ཡང་ན་རྐང་མཐིལ་བར། །
ལྟེ་བ་སྐེད་པར་གསང་བར་རྒྱལ་བའི་སྲས། །
རིགས་ལྔ་རྣམས་ནི་འགོད་པ་རབ་ཏུ་བྱ། །
ཞེས་གསུངས་པའི་དོན་འདུས་པ་འཕགས་ལུགས་པ་དག དང་པོའི་མགོན་པོའི་ལུས་ལ་ལུས་དཀྱིལ་འགོད་པའི་དོན་དུ་འཆད་ཀྱང་འདིར་ནི་རྗེ་བཙུན་ཡུམ་ལ་རིགས་ལྔས་གཏམས་པའི་དོན་དུ་འཆད་པར་གཞུང་འགྲེལ་ཀུན་ཁྱད་པར་མི་སྣང་ངོ་། །
འདི་ལ་གནས་ཀྱི་ངེས་པ་ནི་སྤྱི་བོ་ནས་མགྲིན་པའི་བར་དང་། ནུ་མ་གཉིས་ནས་ལྟེ་བའི་བར་དང་། དེ་ནས་གསང་གནས་ཀྱི་བར་དང་། གསང་གནས་ནས་བརླ་གཉིས་ལ་ཐུག་པའི་བར་དང་། དེ་ནས་རྐང་མཐིལ་གྱི་བར་ལ་རིམ་པ་ལྟར་རྣམ་སྣང་དང་། མི་བསྐྱོད་པ་དང་། རིན་འབྱུང་དང་། འོད་དཔག་མེད་དང་། དོན་ཡོད་གྲུབ་པ་རྣམས་འགོད་པར་གཞུང་འགྲེལ་ཕལ་ཆེར་ལས་བཤད་དོ། །
ཇི་ལྟར་འགོད་པའི་ཚུལ་ནི་ཀུན་བཟང་རྒྱས་པ་ལས། སྤྱི་བོར་ཨོཾ་ཡིག་དཀར་པོ་ཟླ་བའི་དཀྱིལ་འཁོར་ཅན། རྡུལ་ཕྲ་རབ་ཀྱི་ངོ་བོ་མགྲིན་པ་ཡན་ཆད་དུ་ཁྱབ་པའོ། །
སྙིང་ཁར་ཧཱུྃ་ཡིག་ནག་པོ་ཉི་མའི་དཀྱིལ་འཁོར་ཅན་རྡུལ་ཕྲ་རབ་ཀྱི་ངོ་བོ་ནུ་མའི་བར་དུ་ཁྱབ་པའོ། །
ལྟེ་བའི་སྟེང་དུ་སྭཱ་ཡིག་སེར་པོ་ཉི་མའི་དཀྱིལ་འཁོར་ཅན་རྡུལ་ཕྲ་རབ་ཀྱི་ངོ་བོ་བཅུ་དྲུག་སུམ་མདོའི་མཐར་ཐུག་པ་ལ་ཁྱབ་པའོ། །
པདྨའི་དབུས་ལ་ཨ་ཡིག་དམར་པོ་ཉི་མའི་དཀྱིལ་འཁོར་ཅན་རྡུལ་ཕྲ་རབ་ཀྱི་ངོ་བོ་བརླ་ལ་ཐུག་པར་ཁྱབ་པའོ། །
བྱིན་པ་གཉིས་ལ་ཧ་ཡིག་ལྗང་ཁུ་ཉི་མའི་དཀྱིལ་འཁོར་ཅན་རྡུལ་ཕྲ་རབ་ཀྱི་ངོ་བོ་རྐང་པའི་བར་དུ་ཁྱབ་པའོ་ཞེས་ས་བོན་ཁོ་ན་འགོད་པར་གསུངས་སོ། །
གཞུང་འདིས་སྙིང་ཁ་དང་ནུ་མ་གཉིས་ཀྱི་བར་སོ་སོར་བྱས་ལ་གཞུང་འགྲེལ་གཞན་རྣམས་ལས་དེ་གཉིས་གཅིག་པར་འཆད་ཅིང་། ཀུན་བཟང་བསྡུས་པ་ལས་ཀྱང་། དེ་ཉིད་ཤེས་པས་མགོ་དང་སྙིང་ཁ་དང་། །
ལྟེ་བ་གསང་བ་དེ་བཞིན་བརླ་གཉིས་སུ། །
ཨོཾ་ཧཱུྃ་སྭཱ་ཨ་ཧ་ཞེས་གྲགས་པ་རྣམས། །
དེ་ནི་སྐུ་ཐུགས་རྡོ་རྗེ་བཟང་རིཾང་སོགས། །
ལྔ་པོ་རྣམས་ཀྱིས་ཡང་དག་བྱིན་བརླབས་ཏེ། །
ཞེས་པ་འདིས་ཀྱང་ནུ་མ་གཉིས་ཀྱི་བར་དང་སྙིང་ཁ་གཅིག་པར་བཞེད་དོ། །
བཞི་བརྒྱ་ལྔ་བཅུ་པ་ལས། སྤྱི་བོ་སྙིང་ཁ་ལྟེ་བ་གསང་། །

རྐང་མཐར་ཐུག་པའི་ཆ་རེ་ལ། །
ཨོཾ་ཧཱུྃ་སྭཱ་ཨ་ཧ་སྙིང་པོས། །
རྟག་སོགས་རིམ་གྱིས་བདག་ཉིད་ཅན། །
སངས་རྒྱས་ལྔ་ཡིས་དགང་བར་བྱ། །
ཞེས་དང་། དངོས་གྲུབ་འབྱུང་བའི་གཏེར་ལས། མགོ་སྙིང་ལྟེ་བ་གསང་རྐང་པར། །
ཨོཾ་ཧཱུྃ་སྭཱ་ཨ་ཧ་རྣམས་སམ། །
ཆ་ཤས་ངོ་བོ་ཉིད་ཀྱིས་ནི། །
སངས་རྒྱས་ལྔ་ཡིས་དགང་བར་བྱ། །
ཞེས་གསུངས་པའི་གཞུང་གསུམ་པོ་འདི་དང་། རྒྱལ་བས་བྱིན་གྱིས་འགྲེལ་པ་ལས་ཨོཾ་གྱི་རྣམ་པར་སྣང་མཛད་ཀྱི་རང་བཞིན་བསྒོམ་པར་བྱའོ། །
ཞེས་གསུངས་པས་ནི་ས་བོན་ལྔ་བཀོད་ནས་རིགས་ལྔའི་ངོ་བོར་བྱས་ཏེ། གནས་རྣམས་སུ་ཁྱབ་པ་ཀུན་བཟང་རྒྱས་པ་དང་མཐུན་པར་མངོན་ནོ། །
ཙི་ལུ་པ་དང་། ཐ་ག་པཾའི་འགྲེལ་པ་དང་། རིན་ཆེན་རྡོ་རྗེའི་སྒྲུབ་ཐབས་རྣམས་ལས་ནི་ས་བོན་ལས་ཕྱག་མཚན་ས་བོན་གྱིས་མཚན་པ་ལས་རིགས་ལྔ་བསྐྱེད་ནས་བཀོད་པའི་ཚུལ་དང་། བསོད་སྙོམས་པ་དང་། ཇོ་བོ་རྗེའི་སྒྲུབ་ཐབས་གཉིས་ལས། ས་བོན་ལས་རིགས་ལྔ་བསྐྱེད་ནས་བཀོད་པར་གསུངས་པ་གཉིས་ནི་སྔ་མ་དང་ཅུང་ཟད་མི་འདྲ་བར་སྣང་ངོ་། །
དངོས་གྲུབ་འབྱུང་བའི་གཏེར་ལས། རྣམས་སམ་ཞེས་པའི་གདམས་ཀ་ཅན་ལྟར་ན་ས་བོན་འགོད་པ་དང་། དེ་ལས་རིགས་ལྔར་བསྐྱེད་ནས་འགོད་པ་གཉིས་གདམས་ཁ་ཅན་ཡིན་པར་མངོན་ནོ། །
རྗེས་སུ་ཆགས་པའི་རྣལ་འབྱོར་དངོས་ནི་ཀུན་བཟང་རྒྱས་པ་ལས། ཧཱུྃ་ཡིག་དམར་པོ་ལས་ཡབ་ཀྱི་རྡོ་རྗེ་དམར་པོ་ཨོཾ་ཡིག་དཀར་པོ་ལས་ནོར་བུའི་ཆ་ལ་བུ་གར་ཕཊ་སེར་པོས་བཀག་པ་དང་། ལྷ་མོའི་པདྨ་ཧཱུྃ་ལས་པདྨ་དམར་པོ་འདབ་མ་བརྒྱད་པ་ཨ་ཡིག་དམར་པོ་ལས་ཟེའུ་འབྲུའི་བུག་པར་ཕཊ་སེར་པོས་བཀག་པར་བསམ་པར་གསུངས་ཤིང་། སྒྲུབ་ཐབས་གཞན་རྣམས་ལས་ཀྱང་མཁའ་གསང་བྱིན་གྱིས་བརླབ་པའི་ཚུལ་འདི་ཁོ་ན་ལྟར་གསུངས་སོ། །
དེ་ལྟར་མཁའ་གསང་བྱིན་གྱིས་བརླབས་ནས་རྗེས་ཆགས་དངོས་ནི་ཀུན་བཟང་རྒྱས་པ་ལས། རྗེ་བཙུན་གྱི་ཡེ་ཤེས་སེམས་དཔའི་ཐུགས་ཀའི་ས་བོན་མཾ་ལས་འོད་ཟེར་འཕྲོས་ཤིང་ཕྱུང་བ་དེས་ལྷ་མོ་ལ་རེག་ནས་བདེ་བ་ཆེན་པོ་ཐོབ་སྟེ། སྐུ་དམར་པོ་དང་། སྤྱན་དམར་བ་དང་། ན་བཟའ་མེད་པ་དང་། བ་སྤུ་ལངས་པ་དང་། འདར་བར་བསམ་སྟེ། ཨོཾ་སརྦ་ཏ་ཐཱ་ག་ཏ་ཨ་ནུ་རཱ་ག་ཎ་བཛྲ་ཨཱཏྨ་ཀོ྅ཧཾ། ཞེས་བརྗོད་པ་འདིས་གྲིབ་མ་ལ་གྲིབ་མ་བཞིན་དུ་ཆུ་ལ་ཆུའམ་མར་ལ་མར་བཞིན་དུ་རྗེ་བཙུན་དང་རྗེ་བཙུན་དུ་ལྷ་མོ་དང་ལྷ་མོར་ཞུགས་པར་བསམ་མོ། །
འདི་ལྟར་ཞུགས་པ་ལ་ཚངས་པའི་གནས་བཞི་ལ་སོགས་པ་ནས་རྗེས་སུ་ཆགས་པའི་བར་ནི་སྦྱོར་བ་དང་པོའི་ཏིང་ངེ་འཛིན་ཏོ་ཞེས་དང་། ཀུན་བཟང་བསྡུས་པ་ལས། ཤེས་རབ་དམ་པའི་རྒྱུ་མཐུན་ངོ་བོ་ཉིད། །
ཐབས་དང་བཅས་པར་བྱུང་བ་རང་གི་ལུས། །
དེ་ཡིས་བདེ་གཤེགས་རྗེས་སུ་མཉེས་བྱ་ཞེས། །
སྔགས་པས་དགའ་བ་ཀུན་དུ་སྤེལ་བར་བྱ། །
ཞེས་དང་། རིན་ཆེན་རྡོ་རྗེས། ཤེས་རབ་དམ་པའི་རྒྱུ་མཐུན་པའི་ཐབས་དང་བཅས་པ་ཡིན་པའི་ཕྱིར། ཕྱིན་ཅི་མ་ལོག་པའི་གཉུག་མའི་ལུས་རང་དང་། གཉིས་ཀའི་ལུས་ལ་དེ་བཞིན་གཤེགས་པ་ཐམས་ཅད་བཅུག་སྟེ་ཞེས་གསུངས་པ་རྣམས་ཀྱིས་ནི་མཁའ་གསང་བྱིན་གྱིས་བརླབས་པའི་རྗེས་སུ་མདུན་དུ་བསྐྱེད་པའི་རྗེ་བཙུན་ཡུམ་ཡབ་ཀྱི་རང་འོད་ཀྱི་རིག་མ་ལ་བཀུག དེའི་རང་འོད་ཀྱི་ཐབས་རང་ཉིད་ལ་བཅུག་ཏེ། དེ་བཞིན་གཤེགས་པ་ཐམས་ཅད་མཆོད་པའི་ཕྱིར། རྗེས་ཆགས་ཀྱི་སྦྱོར་བ་བྱ་བར་གསུངས་སོ། །
དངོས་གྲུབ་འབྱུང་བའི་གཏེར་ལས། མཚན་ཉིད་ལྔ་དང་ལྡན་བསམ་ནས། །
བདེ་མཆོག་འབྱུང་བར་བྱ་བའི་ཕྱིར། །

རང་གི་ཤེས་རབ་ལ་ཞུགས་ནས། །
དབང་པོ་གཉིས་སྦྱོར་རྗེས་ཆགས་བྱ། །
ཞེས་དང་། ཇོ་བོ་རྗེས། དེ་ནས་དེ་བཞིན་གཤེགས་པ་ཐམས་ཅད་ཀྱི་བདེ་བ་ལ་ཡང་དག་པར་ལོངས་སྤྱོད་པའི་མཆོད་པའི་དོན་དུ་རང་དང་འདྲ་བ་དང་ལྷན་ཅིག་དགའ་བ་བརྩམས་པ་བྱིན་གྱིས་བརླབ་པར་བྱའོ་ཞེས་གསུངས་པ་འདིས་མདུན་གྱི་ཡབ་ཡུམ་གཉིས་སོ་སོར་ཐིམ་པ་དངོས་སུ་མི་གསལ་ཡང་སྔར་གྱི་རྗེ་བཙུན་ཡབ་ལ་རང་སྣང་གི་ཡུམ་ཡོད་པས་སོ་སོར་ཐིམ་པའི་དགོངས་པ་སྔ་མ་ལས་མ་འདས་སོ། །
བཞི་བརྒྱ་ལྔ་བཅུ་པ་དང་། བསོད་སྙོམས་པའི་གཞུང་ལས། དེ་དང་ལྷན་ཅིག་དགའ་བ་བརྩམ་ཞེས་པ་ཙམ་ལས་མི་སྣང་ཡང་དགོངས་པ་སྔ་མ་ལས་མ་འདས་སོ། །
ཀུན་བཟང་རྒྱས་པའི་གཞུང་སྔར་སྨོས་པ་དེས། དང་པོ་སྦྱོར་བའི་ས་མཚམས་ཚངས་པའི་གནས་བཞི་བསྒོམ་པ་ནས་འདིའི་བར་ལ་བྱ་དགོས་པ་ཡང་གསལ་བར་གྲུབ་བོ། །
གསུམ་པ་རྣལ་འབྱོར་དེས་སྦྱང་གཞི་སྦྱོང་བའི་ཚུལ་ལ་གསུམ་སྟེ། སྦྱང་གཞི་སྦྱོང་བྱེད། ཇི་ལྟར་སྦྱོང་བའི་ཚུལ་ལོ། །
དང་པོ་ནི་འཁྲུལ་ངོར་མ་དག་པར་སྣང་བའི་ཕུང་པོ་དང་། ཁམས་དང་། སྐྱེ་མཆེད་ཐམས་ཅད་དོ། །
ཇི་ལྟར་བྱུང་བའི་ཚུལ་ནི། ཐོག་མ་མེད་པའི་དུས་ནས་ཆོས་ཐམས་ཅད་རང་བཞིན་གྱིས་རྣམ་པར་དག་པ་གཉུག་མའི་གནས་ལུགས་རྟོག་མེད་ཀུན་དུ་སྣང་བ་ཞེས་བྱ་བའི་ཡི་གེ་ཨའི་རྣམ་པ་ཅན་བྱུང་ངོ་། །
དེ་ལས་བག་ཆགས་ཀྱི་དབང་གིས་ལས་ལས་གྲུབ་པའི་རྟོག་པའི་ཡི་གེ་བྱི་བྱུང་ངོ་། །
དེ་ལས་གཡོ་འགུལ་རླུང་གི་ས་བོན་ཡི་གེ་ཡཾ་བྱུང་། དེ་ལས་རྟོག་དཔྱོད་མེའི་ས་བོན་ཡི་གེ་རཾ་བྱུང་། དེ་ལས་དགའ་བདེ་ཆུའི་ས་བོན་ཡི་གེ་བཾ་བྱུང་། དེ་ལས་བརྟན་བྱེད་སའི་ཡི་གེ་ལཾ་བྱུང་། དེ་ལས་འབྱུང་བ་བཞིའི་དཀྱིལ་འཁོར་རི་རབ་དང་བཅས་པ་གླིང་བཞི་གླིང་ཕྲན་གྱིས་བསྐོར་བ་དུ་མ་བསྒྲིགས་ཏེ། སྟོང་གསུམ་མི་མཇེད་འཇིག་རྟེན་གྱི་ཁམས་རིམ་གྱིས་བྱུང་། ཡང་སྔར་གྱི་རིག་པའི་ས་བོན་བྱི་ལས་བཅུད་ཀྱི་སེམས་ཅན་གྱི་ཕུང་པོ་ལྔའི་རང་བཞིན་ཧཱུྃ་བྱུང་། དེ་ལས་སྐྱེ་གནས་བཞི་ལ་སོགས་པ་ཐམས་ཅད་བྱུང་སྟེ། འཇམ་དཔལ་ཞལ་གྱི་ལུང་ལས། དེ་ནས་འཇམ་དབྱངས་བྱང་ཆུབ་སེམས་དཔའ་སེམས་དཔའ་ཆེན་པོ་ཡིས། །
བདག་ལ་འཛུམ་པའི་བཞིན་བལྟས་ལེགས་ཞེས་ལན་གསུམ་གསུངས། །
རོལ་པའི་གར་དང་བཅས་ཏེ་ཆོས་ཀུན་དེ་བཞིན་ཉིད། །
སྒྲ་བརྙན་ལྟ་བུར་གར་དང་བཅས་ཏེ་རྡོ་རྗེའི་གླུ་ཡིས་བདག་ལ་བསྟན། །
ཨ་བྱི་ཡཾ་རཾ་བཾ་ལཾ་ཧཱུྃ་ཨ་ལ་ལ་ཧོ། །
ཞེས་གསུངས་པའི་དོན་ནོ། །
གཉིས་པ་ནི་ཞལ་ལུང་གི་འགྲེལ་པར་ཨ་ལས་ཀྱི་ཕྱག་རྒྱ་དང་། ལ་གསུམ་དེ་བརྟེན་ཚུལ་གྱི་རིམ་པ་དང་། ཧོ་དེ་ལས་སྐྱེས་པའི་ཡེ་ཤེས་ལ་འཆད་པ་ཡོད་མོད་ཀྱི་དེ་ནི་རྫོགས་རིམ་ཁོ་ན་འཆད་པའི་སྐབས་ཡིན་པས་འདིར་རིམ་པ་དང་པོའི་སྐབས་ཀྱི་སྦྱོང་བྱེད་ནི་རྟེན་དང་བརྟེན་པར་བཅས་པའི་དཀྱིལ་འཁོར་གྱི་འཁོར་ལོའོ། །
གསུམ་པ་ནི་ཞལ་ལུང་གི་འགྲེལ་པར། བསོད་ནམས་ཀྱི་ཚོགས་བསགས་པས་རང་རྒྱུད་ཀྱི་ལས་ཀྱི་སྒྲིབ་པ་བཟློག་པ་དང་། ཡེ་ཤེས་ཀྱི་ཚོགས་བསགས་པས་དངོས་པོར་འཛིན་པ་བཟློག་པར་གསུངས་པ་ནི་ཚོགས་གཉིས་བསག་པའི་དགོས་པ་གསུངས་པ་ཡིན་ཀྱང་སྦྱང་གཞི་དང་སྦྱར་བ་ཡང་འདི་ཉིད་ཀྱིས་འགྲུབ་སྟེ། ལས་ཀྱི་སྒྲིབ་པས་མཚོན་པའི་ཚེ་སྔ་མའི་ལས་དང་ཉོན་མོངས་པ་རྣམས་ལ་ཐ་མལ་གྱི་རྣམ་རྟོག་སྤངས་ནས་བསོད་ནམས་ཀྱི་ཚོགས་ཀྱི་ངོ་བོར་བསྒོམ་པས་དེ་སྦྱོང་བའོ། །
ཡེ་ཤེས་ཀྱི་ཚོགས་ཀྱིས་དངོས་འཛིན་བཟློག་པས་སྣང་བ་ཙམ་མི་དམིགས་པའི་རྣལ་འབྱོར་བསྒོམ་པ་ཡིན་ལ་དེས་སྣོད་བཅུད་སྔ་མ་ཞིག་པ་ལ་ཐ་མལ་གྱི་རྣམ་རྟོག་སྤངས་ནས་ཡེ་ཤེས་ཀྱི་ཚོགས་ཀྱི་ངོ་བོར་བསྒོམས་པས་དེ་སྦྱོང་བའོ། །

དངོས་གཞིའི་སྦྱོང་ཚུལ་ལ་སེམས་གསལ་བ་ཙམ་དུ་ལངས་པས་སྦྱོང་ཚུལ་དང་། རྟེན་གྱིས་སྣོད་སྦྱོང་ཚུལ་དང་། བརྟེན་པས་བཅུད་ཀྱི་སེམས་ཅན་སྦྱོང་བའི་ཚུལ་གསུམ་ལས་དང་པོ་ནི། ཐམས་ཅད་སྟོང་པ་གཉུག་མའི་ངང་ལས་སེམས་གསལ་བ་ཙམ་དུ་ལངས་པ་ནི་ཡེ་ཤེས་ཀྱི་ཚོགས་བསག་གི་རྗེས་སུ་ནམ་མཁར་ཡིག་འབྲུ་ལྔ་འཇོག་པ་ཡོད་ན་དེའམ། མེད་ན་སྲུང་འཁོར་གྱི་གཞིའི་ས་བོན་གྱི་ཡི་གེར་ལངས་པས་སྦྱོང་སྟེ། ཞལ་ལུང་གི་འགྲེལ་པར། དེའི་ངོ་བོ་ལས་ཤེས་པ་ཙམ་ལྟ་བུར་སྣང་བ་ནི་བྱི་སྟེ། རིག་པ་ཞེས་བྱ་བའི་མིང་གི་ཡི་གེ་དང་པོའོ་ཞེས་གསུངས་པས་སོ། །
གཉིས་པ་ནི་ཞལ་ལུང་གི་འགྲེལ་པ་ལས། རང་རིག་དེ་ཡང་ཟླ་བ་སོགས། །
གདན་དུ་བརྟགས་ནས་ཞེས་པ་ལ། །
ཚིག་གི་དོན་འདི་འབྱུང་སྟེ། རླུང་གི་དཀྱིལ་འཁོར་ལ་སོགས་པའི་སྟོབས་ཀྱིས་གྲུབ་པའི་ས་གཞི་དང་། ལྕགས་རི་དང་། གླིང་སོ་སོའི་ཁ་དོག་ལ་སོགས་པ་བཟློག་པའི་ཕྱིར། སྲུང་བའི་འཁོར་ལོར་བརྟགས་པ་དང་། རང་རིག་པ་ཞེས་ཚིག་སྔ་མའོ། །
དེའི་ནམ་མཁའ་ཐོགས་པར་བྱེད་པའི་རེག་བྱ་དང་བྲལ་བའི་ཕྱོགས་གང་ཡིན་པ་དེའི་རྟོག་པ་བཟློག་པའི་ཕྱིར་ཆོས་ཀྱི་འབྱུང་གནས་སུ་བརྟགས་པ་དང་། དེ་ལ་རི་རབ་དང་། གླིང་དང་། ཤིང་གེལ་པ་དང་། ལྷ་དང་། མིའི་གྲོང་ཁྱེར་དང་། ཁང་བཟང་ལ་སོགས་པ་བཟློག་པའི་ཕྱིར་གཞལ་ཡས་ཁང་དུ་བརྟགས་པ་དང་། དེ་ལ་གནས་མལ་ལ་སོགས་པའི་རྟོག་པ་བཟློག་པའི་ཕྱིར། ཟླ་བ་དང་། ཉི་མ་དང་། པདྨའི་གདན་དུ་བརྟགས་པའོ། །
ཞེས་གསུངས་ཏེ། འདི་ནི་རྣལ་འབྱོར་ཆེན་པོའི་སྒྲུབ་པའི་ཐབས་ཐམས་ཅད་ལ་མཁོ་བ་ཞིག་སྣང་ངོ་། །
གསུམ་པ་ནི་ཡང་དེ་ཉིད་ལས་དེ་ན་གནས་པའི་སེམས་ཅན་ནི་སྐྱེ་གནས་བཞིས་བསྡུས་པ་སྟེ། ཏིང་ངེ་འཛིན་ལྷག་མས་གོ་རིམ་བཞིན་དུ་དྲོད་གཤེར་ལས་སྐྱེས་པ་དང་། རྫུས་ཏེ་སྐྱེས་པ་དང་། མངལ་ལས་སྐྱེས་པ་དང་། སྒོ་ང་ལས་སྐྱེས་པ་སྦྱོང་བ་སྟེ་ཞེས་གསུངས་པའི་དོན་རྗེ་བཙུན་ཡབ་བསྐྱེད་པ་ལྟ་བུ་ལ་སྦྱར་ན་ཟླ་བ་གཉིས་ལས་གཅིག་དུ་གྱུར་པས་ནི་དྲོད་གཤེར་སྐྱེས་སྦྱོང་སྟེ། ཟླ་བ་འོག་མ་ཨཱ་ལི་ལས་བསྐྱེད་པ་དཀར་བའི་ཆ་ཡིན་པས་གཤེར་དང་། གོང་མ་ཀཱ་ལི་ལས་བསྐྱེད་པ་དམར་བའི་ཆ་ཡིན་པས་དྲོད་དང་། དེ་གཉིས་འདུས་ནས་ཟླ་བ་གཅིག་དུ་གྱུར་པ་ནི་དེའི་ལུས་གྲུབ་པ་ཡིན་པའི་ཕྱིར་རོ། །
ས་བོན་དང་ཕྱག་མཚན་ལས་རྒྱུ་རྡོ་རྗེ་འཆང་དུ་གྲུབ་པ་ནི་རྫུས་སྐྱེས་སྦྱོང་སྟེ། བསྐལ་པ་དང་པོའི་མི་རྫུས་སྐྱེས་རྣམས་ནི་གསལ་སྟོང་ལས་གྲུབ་ཅིང་ལུས་འོད་ཀྱི་རང་བཞིན་ཡིན་པ་མཚོན་པའི་ཕྱིར་རོ། །
འགྲོ་བ་དབང་བསྐུར་གྱིས་མངལ་སྐྱེས་སྦྱོང་སྟེ། དཀྱིལ་འཁོར་དང་དབང་བསྐུར་བྱ་གཉིས་ཀ་མངལ་ནས་སྐྱེས་པའི་ཕྱིར་རོ། །
ཞུ་བ་གླུས་བསྐུལ་བ་ལས་རྡོ་རྗེ་འཛིན་པར་བཞེངས་པས་ནི་སྒོ་ང་ལས་སྐྱེས་པ་སྦྱོང་སྟེ། ཐིག་ལེའི་གོང་བུ་དང་། ཕྱག་མཚན་གྱི་གོང་བུ་གཉིས་ལས་བྱུང་བའི་ཕྱིར་རོ། །
སྔ་རབས་པ་དག་སྦྱར་ཚུལ་གཞན་དུ་འཆད་ཀྱང་གོ་རིམ་འཆོལ་བར་སྣང་བས་གོ་རིམ་བཞིན་དུ་ཞེས་པའི་ཡི་གེའི་དོན་ལ་མ་ཞུགས་སོ། །
ཡང་འགྲེལ་པ་དེ་ཉིད་ལས་ཁང་པ་བརྩེགས་མའི་དབུས་ལ་ཡི་གེ་གསུམ་ལ་གནས་པའི་སེམས་བབས་པ་ལ་སོགས་པ་ནས་བཟུང་སྟེ་རྒྱུ་རྡོ་རྗེ་འཆང་བསྐྱེད་པའི་བར་ལ་དང་པོ་ཞེས་དང་། འགྲོ་བ་དབང་བསྐུར་ནས་འབྲས་བུ་རྡོ་རྗེ་འཆང་དུ་བསྐྱེད་པའི་བར་ལ་གཉིས་པ་ཞེས་དང་། སྐྱེ་མཆེད་དང་། གནས་གསུམ་བྱིན་གྱིས་བརླབ་པ་དང་། དབང་བསྐུར་བ་རྣམས་ལ་གསུམ་པ་ཞེས་དང་། ཡན་ལག་བར་མ་བཞིས་ཡུམ་བསྐྱེད་པ་ནས་དཀྱིལ་འཁོར་རྒྱལ་མཆོག་སྤྲོས་ཏེ་རང་གནས་སུ་འགོད་པའི་བར་ལ་བཞི་པ་ཞེས་གསུངས་པ་ལྟར་ན་སྐྱེ་གནས་བཞི་སྦྱོང་བ་ལ་རིམ་པ་བཞིན་སྦྱར་བ་ཡིན་ནམ་སྙམ་སྟེ་དཔྱད་དོ། །

སྦྱར་ཚུལ་སྔ་མ་ལྟར་ན། ཡན་ལག་བར་མ་བཞི་དང་། ཆེན་པོ་བཞི་ལ་ཡང་སྐྱེ་གནས་བཞི་སྦྱོང་བའི་ཚུལ་སྦྱར་དགོས་ཏེ། མངལ་སྐྱེས་སྦྱོང་བ་ནི་སྔ་མ་ལས་སྦྱར་ཚུལ་གཞན་ཞིག་དགོས་སོ། །
གཉིས་པ་དཀྱིལ་འཁོར་རྒྱལ་མཆོག་ལ་གཉིས་ཏེ། ཡན་ལག་བཞིས་བསྐྱེད་པ་དང་། མཆོད་བསྟོད་བདུད་རྩི་མྱོང་བའོ། །
དང་པོ་ལ་བཞི་ལས། དང་པོ་བསྙེན་པའི་ཡན་ལག་དང་རྒྱུ་མཐུན་གྱི་འབྲས་བུ་ཆེན་པོ་ལ་ཡང་བདུན་ཏེ། བསྐྱེད་ཆོག་གི་ངེས་པ། འབྱིན་སྔགས་ཀྱི་ངེས་པ། མཛད་པའི་ངེས་པ། ཞལ་ཕྱག་གི་ངེས་པ། ལྷའི་གྲངས་ཀྱི་ངེས་པ། གཙོ་བོ་གོ་འཕོ་བའི་དཀྱིལ་འཁོར་གྱི་གྲངས་ཀྱི་ངེས་པ། ཡེ་ཤེས་པ་གཞུག་པའི་ངེས་པའོ། །
དང་པོ་ནི་ཀུན་བཟང་རྒྱས་པ་ལས། ཡེ་ཤེས་སེམས་དཔའི་ཐུགས་ཀའི་ས་བོན་གྱིས་དེ་བཞིན་གཤེགས་པ་སྤྱན་དྲངས་ཞལ་དུ་ཞུགས་ཟླ་བ་ཞུ་བའི་གཟུགས་སུ་གྱུར་ནས་ལྷ་མོའི་པདྨར་ལྷུང་བ་ཡོངས་སུ་གྱུར་པ་ལས་མཾ་ཡིག་ཏུ་གྱུར། དེ་ལས་མི་བསྐྱོད་པ་གཙོ་བོར་གྱུར་པའི་ལྷ་བཅུ་དགུ་གྲུབ་པར་བསམ་ཞེས་ས་བོན་གཅིག་ལས་མ་གསུངས་ལ། ཀུན་བཟང་བསྡུས་པ་ལས་ཀྱང་། རང་གི་སྙིང་པོ་ལས་ནི་མ་ལུས་པའི། །
རང་གི་དཀྱིལ་འཁོར་པ་ཡི་གཟུགས་བསམ་ལ། །
ཞེས་པ་ལས། ས་བོན་བཅུ་དགུའི་གསལ་ཁ་མི་སྣང་ངོ་། །
བཞི་བརྒྱ་ལྔ་བཅུ་པ་ལས། རྒྱལ་བའི་འཁོར་ལོ་ས་བོན་གྱིས། །
དེར་བསྐྱེད་ནས་ནི་བརྟན་བྱས་ལ། །
ཞེས་པ་ཡང་སྔ་མ་དང་འདྲ་བར་སྣང་ངོ་། །
དེ་བཞིན་དུ་རིན་ཆེན་རྡོ་རྗེ་དང་། བསོད་སྙོམས་པ་དང་། ཇོ་བོ་རྗེས་ཀྱང་རང་རང་གི་གཙོ་བོའི་ས་བོན་ལས་སྐྱེས་པ་ཙམ་ལས་བཅུ་དགུ་དགོས་པའི་གྲངས་ཀྱི་ངེས་པ་མི་སྣང་ངོ་། །
སྨན་པའི་ཞབས་ཀྱིས། པད་གནས་ཟླ་བ་ལྟ་བུ་གཟུགས། །
དེ་ལས་ས་བོན་ཧཱུྃ་བཅུ་དགུའི། །
མི་བསྐྱོད་པ་ཡི་འཁོར་ལོ་མཆོག །ཞེས་པ་ནི། ཐིག་ལེ་དེ་ས་བོན་ཧཱུྃ་བཅུ་དགུར་གྱུར་པར་བཞེད་པ་ཡིན་ན་ནི་སྔ་མ་རྣམས་ལ་ཡང་དེ་ལྟར་དུ་བྱ་དགོས་ལ། ཡང་ན་གཞུང་འདིའི་དོན་ས་བོན་ཧཱུྃ་ལས་ལྷ་བཅུ་དགུའི་བདག་ཉིད་ཀྱི་མི་བསྐྱོད་པའི་འཁོར་ལོ་བསྐྱེད་ཅེས་མར་སྦྱར་ན་སྔ་ཕྱི་ཐམས་ཅད་འགྲིག་པར་འགྱུར་རོ། །
འདིར་གཙོ་བོའི་ས་བོན་ལས་བསྐྱེད་པ་དེ་ཡང་དཀྱིལ་འཁོར་རྒྱལ་མཆོག་གི་གཙོ་བོ་འབྲས་བུ་རྡོ་རྗེ་འཛིན་པའི་ས་བོན་ཡིན་གྱི་མངལ་གྱི་གཙོ་བོའི་ས་བོན་དུ་ནི་མ་ངེས་ཏེ། ཀུན་བཟང་རྒྱས་པ་ལས། མཾ་ལས་བསྐྱེད་པར་གསུངས་པ་དང་། ཇོ་བོ་རྗེས་ཧྲཱིཿལས་བསྐྱེད་པར་གསུངས་པ་ནི་དཀྱིལ་འཁོར་རྒྱལ་མཆོག་གི་གཙོ་བོ་ལ་དགོངས་ལ། སྨན་ཞབས་དང་། རིན་ཆེན་རྡོ་རྗེས་ཧཱུྃ་ལས་བསྐྱེད་པར་གསུངས་པ་ནི་དཀྱིལ་འཁོར་རྒྱལ་མཆོག་གི་གཙོ་བོ་ཡང་མི་བསྐྱོད་པ་ཡིན་པས་དེ་གཉིས་གཅིག་པ་ལ་དགོངས་པའི་ཕྱིར་རོ། །
ཅིའི་ཕྱིར་གཙོ་བོའི་ས་བོན་ཁོ་ན་ལས་བསྐྱེད་ཅེ་ན། ལྷ་ཐམས་ཅད་ཆོས་ཀྱི་དབྱིངས་ལས་མ་བྱུང་བའི་སྐྱོན་དང་སྔགས་གཅིག་བཟླས་པས་ཐམས་ཅད་མ་བཟླས་པའི་སྐྱོན་བསལ་བའི་ཆེད་དུ་སྟེ། ཙི་ལུ་པའི་འགྲེལ་པ་ལས། རང་སྔགས་ཀྱི་ཞེས་པ་ནི་གཙོ་བོའི་སྙིང་པོ་ཁོ་ནས་བསྐྱེད་པ་སྟེ་རང་རང་གི་ས་བོན་གྱིས་མ་ཡིན་ནོ། །
ཆོས་ཀྱི་དབྱིངས་ལས་མི་འབྱུང་བའི་ཕྱིར་དང་། སྔགས་གཅིག་བཟླས་པས་ཐམས་ཅད་མ་བཟླས་པའི་སྐྱོན་བསལ་ན་དབྱེ་བ་ཉེ་བར་བླངས་པའོ། །
སྔགས་རྣམས་ནི་ལྷ་ཐམས་ཅད་ཀྱི་སྙིང་པོ་བསྡུས་པ་ཡིན་ཞེས་ཏེ། གཙོ་བོ་ལས་བྱུང་བ་བསྟན་པའི་ཕྱིར་རོ། །
ཞེས་གསུངས་པས་སོ། །
དབྱེ་བ་ཉེ་བར་བླངས་ཞེས་པ་ནི་གཙོ་བོ་གོ་འཕོ་བའི་ཚེ་ན་ས་བོན་ཐ་དད་དུ་འབྱུང་ཞེས་པ་སྟེ། སྔགས་རྣམས་ནི་ཞེས་པ་དང་དོན་གཅིག་པར་མངོན་ནོ། །

འདི་དག་ཀྱང་རྡོ་རྗེ་ཆོ་ག་བཞིས་བསྐྱེད་པ་སྟེ། མངལ་དུ་ཐིག་ལེར་ཞུ་བ་ནི་བྱང་ཆུབ་སེམས་ཀྱི་ཆོ་ག དེ་ས་བོན་དུ་གྱུར་པ་ནི་ས་བོན་བསྡུ་བའི་ཆོ་ག དེ་ལས་ལྷའི་སྐུ་ཡོངས་སུ་རྫོགས་པ་ནི་གཟུགས་བརྙན་རྫོགས་པའི་ཆོ་ག དེ་ཉིད་འབྱིན་སྔགས་ཀྱིས་ཕྱུང་སྟེ་བསྡུས་ནས་རང་གནས་སུ་བཞག་པ་ནི་ཡིག་འབྲུ་འགོད་པའི་ཆོ་གའོ། །
ལུགས་འདིས་རྒྱུ་འབྲས་ཀྱི་རྡོ་རྗེ་འཛིན་པ་རྣམས་དང་། འགྲོ་བ་དབང་བསྐུར་གྱི་སྐབས་སུ་སེམས་ཅན་ལྷར་བསྐྱེད་པ་རྣམས་ལ་ཡང་ཆོ་ག་བཞིས་བསྐྱེད་པར་བཞེད་དེ། རྒྱུ་རྡོ་རྗེ་འཛིན་པ་ལ་ཟླ་བ་གཉིས་ཟླ་བ་གཅིག་དུ་གྱུར་པ་ནི་ཆོ་ག་དང་པོ། དེ་ཉིད་ས་བོན་ལས་ཕྱག་མཚན་ས་བོན་གྱིས་མཚན་པར་གྱུར་པ་ནི་ཆོ་ག་གཉིས་པ། དེ་ལས་སྐུ་རྫོགས་པ་ནི་ཆོ་ག་གསུམ་པ། དེ་ཉིད་གཞན་དུ་མི་གཡོ་བར་རང་གནས་སུ་བཞག་པ་ནི་ཆོ་ག་བཞི་པའོ། །
དེའི་རྒྱུ་མཐུན་གྱི་སྐུ་ལ་ཐིག་ལེར་ཞུ་བ་ནི་ཆོ་ག་དང་པོ། བར་མ་གཉིས་ནི་སྔ་མ་དང་འདྲ་ལ། སྔགས་ཀྱིས་ཆོས་ཀྱི་དབྱིངས་ཀྱི་ཡེ་ཤེས་སུ་བྱིན་གྱིས་བརླབ་པ་ནི་ཆོ་ག་བཞི་པའོ། །
འགྲོ་བ་དབང་བསྐུར་ལ་ཆོ་ག་དང་པོ་གསུམ་ནི་འདྲ་ལ། ཕྱིར་སྤྲོས་ཏེ་རང་གནས་སུ་གཤེགས་པ་ནི་ཆོ་ག་བཞི་པའོ། །
གཉིས་པ་ནི་ལྷ་བཅུ་གསུམ་གྱི་འབྱིན་སྔགས་བཛྲ་དྷྲྀཀ་ནས་བི་གྷཱན་ཏ་ཀྲྀཏ་ཞེས་པའི་བར་མཚན་སྔགས་དེ་ཉིད་གསུམ་གྱིས་མ་སྤེལ་བ་ཡིན་པ་ལ་ནི་སྒྲུབ་ཐབས་ཀུན་མཐུན་ཏེ། རྩ་རྒྱུད་ལེའུ་དང་པོར་དཀྱིལ་འཁོར་སྤྲུལ་བཤད་ཀྱི་སྐབས་སུ་འདི་བཞིན་དུ་བཤད་པ་ལ་དགོངས་པའོ། །
རྡོ་རྗེ་མ་དྲུག་གི་འབྱིན་སྔགས་ཀུན་བཟང་རྒྱས་པ་ལས། ཨོཾ་ཨཱཿཧཱུྃ་ཞེས་པ་འབའ་ཞིག་གསུངས། ཀུན་བཟང་བསྡུས་པ་ལས། དེ་ཉིད་གསུམ་གྱི་གཟུགས་ཀྱི་རྡོ་རྗེ་སོགས། །
ལྷ་མོ་རྣམས་ནི་སྐུ་ལ་སོགས་འདྲ་བར། །
ཞེས་དང་། བཞི་བརྒྱ་ལྔ་བཅུ་པ་ལས། མེ་ལ་སོགས་པའི་མཚམས་བཞི་དང་། །
ཤར་སྒོ་ཡི་ནི་ངོས་གཉིས་སུ། །
དེ་ཉིད་གསུམ་གྱིས་གཟུགས་སོགས་པ། །
མེ་ལོང་སོགས་རྣམས་སྐུ་སོགས་པ། །
ཞེས་དང་། དངོས་གྲུབ་འབྱུང་བའི་གཏེར་ལས། ཨོཾ་ཨཱཿཧཱུྃ་གིས་ལྷ་མོ་དྲུག །གོ་རིམ་བཞིན་དུ་དབྱུང་བར་བྱ། །
ཞེས་དང་། རིན་ཆེན་རྡོ་རྗེས། གཟུགས་རྡོ་རྗེ་མ་ལ་སོགས་པ་འདི་རྣམས་ཀྱིས་སོ་སོར་ངེས་པའི་འབྱིན་པ་ནི་མེད་པས། སྤྱིར་ཨོཾ་ཨཱཿཧཱུྃ་ཞེས་བྱ་བ་དེ་ཁོ་ན་ཉིད་གསུམ་པོ་ཉིད་ཀྱིས་དབྱུང་བར་བྱའོ་ཞེས་དང་། བསོད་སྙོམས་པས་ཕྱི་རིམ་གྱི་ཤར་ལྷོར། དེ་ཁོ་ན་ཉིད་གསུམ་གྱིས་གཟུགས་རྡོ་རྗེ་མ་སའི་སྙིང་པོ་ལྟ་བུ་མེ་ལོང་ལ་སོགས་པ་དང་ལྡན་པའོ་ཞེས་སོགས་གསུངས་པས་འདི་རྣམས་ཐུན་པར་སྣང་ངོ་། །
ཇོ་བོ་རྗེས་ཨོཾ་ཨཱཿརཱུ་པ་བཛྲ་ཧཱུྃ་ཞེས་བྱ་བའི་ཡི་གེ་གསུམ་གྱི་བར་དུ་མིང་བཅུག་ལ་རེ་རེའི་སྔགས་བརྗོད་ནས་ཞེས་གསུངས་པ་ནི་འབྱིན་སྔགས་ཀྱི་སྐབས་སུ་སྔ་མ་རྣམས་དང་མི་མཐུན་པས་འདི་མི་དགོས་ཀྱང་སོ་སོའི་སྔགས་ཟློས་པར་སྤྲོ་ན་བཟླས་སྔགས་སུ་དགོས་པ་ཡང་སྲིད་དོ། །
གསུམ་པ་ནི་འབྱིན་སྔགས་ཀྱིས་མི་བསྐྱོད་པ་བསམ་གྱིས་མི་ཁྱབ་པ་སྤྲོས་ཏེ། ཞེ་སྡང་གཙོ་བོར་གྱུར་པའི་སེམས་ཅན་གྱི་དོན་བྱས་ཏེ། ཞེ་སྡང་ཆེན་པོ་བསྐྱེད་པའི་རྣམ་པར་ཤེས་པའི་ཕུང་པོ་དང་། ཤིན་ཏུ་རྣམ་པར་དག་པའི་ཆོས་ཀྱི་དབྱིངས་ཀྱི་རང་བཞིན་རང་གི་ལུས་ལ་ཐིམ་པར་བསམ་མོ་ཞེས་སོགས་རིགས་ལྔ་ལ་རིགས་བསྒྲེས་ཏེ། ཀུན་བཟང་རྒྱས་པ་ལས་གསུངས་སོ། །
ཀུན་བཟང་བསྡུས་པ་ལས་ནི། སྐྱེ་བོ་དམ་པའི་དོན་མཛད་ཡང་དག་བསྐུལ། །

ཞེས་པ་ཙམ་ལས་གསལ་ཁ་མི་སྣང་ལ། བཞི་བརྒྱ་ལྔ་བཅུ་པ་ལས། ཞེ་སྡང་ཆེན་པོའི་དོན་མཛད། གཏི་མུག་ཆེན་པོའི་དོན་མཛད། ཞེས་སོགས་དང་། དངོས་གྲུབ་འབྱུང་བའི་གཏེར་ལས། སངས་རྒྱས་མཛད་པ་བྱས་ནས་སུ། །
ཞེས་པ་ཙམ་དང་། རིན་ཆེན་རྡོ་རྗེས། རྣམ་པར་ཤེས་པའི་ཕུང་པོ་དང་། ཐུགས་དང་། ཞེ་སྡང་ཆེན་པོ་དང་། ཆོས་ཀྱི་དབྱིངས་ཤིན་ཏུ་རྣམ་པར་དག་པའི་ངོ་བོ་མི་བསྐྱོད་པ་སྔར་བཤད་པའི་ཞལ་ལ་སོགས་པ་དང་ལྡན་པ་ཕྱུང་ལ་ཞེས་རྣམ་དག་ལ་སྦྱར་བ་ཙམ་ལས་མཛད་པ་མཛད་པའི་གསལ་ཁ་མི་སྣང་ངོ་། །
བསོད་སྙོམས་པས་ཕྱིར་ཕྱུང་ལ་བསྡུས་ནས་རང་གནས་སུ་འགོད་པ་ཙམ་ལས་གཞན་མ་གསུངས་ཤིང་། ཇོ་བོ་རྗེས་ཀྱང་དེ་བཞིན་དུའོ། །
ལྷག་མ་ཡུམ་བཞི་མན་ཆད་ཀྱི་མཛད་པ་སྒྲུབ་པའི་ཐབས་སུ་བྲིས་པ་རྣམས་ནི་ཀུན་བཟང་རྒྱས་པ་ཇི་ལྟ་བ་བཞིན་དུ་བྲིས་ལ། སྒྲུབ་ཐབས་གཞན་རྣམས་ལས་དེ་ཙམ་གྱི་གསལ་ཁ་མི་སྣང་ངོ་། །
བཞི་པ་ནི་འདིར་དཀྱིལ་འཁོར་གྱི་གཙོ་བོ་སྐུ་མདོག་སེར་པོ་ལ་རྩ་བའི་ཞལ་ནི་སྐུ་མདོག་དང་འདྲ་ཞིང་། གཡས་པ་ནི་སྔོན་པོ། གཡོན་པ་ནི་དཀར་པོའོ། །
དེ་ཉིད་ཀྱི་རིམ་པས་རྩ་བའི་ཞལ་དཀར་བའི་ཚེ་གཡོན་པ་དམར་པོར་འབྱུང་ཞིང་། རྩ་བའི་ཞལ་སྔོ་བའི་ཚེ་སྔོན་པོའི་ཚབ་ཏུ་དཀར་པོ་འགྲོ་ལ། གཡོན་པ་དམར་པོ་ཡང་སྔ་མ་དང་འདྲའོ། །
དམར་པོ་དང་ལྗང་ཁུ་རྩ་ཞལ་དུ་སོང་བའི་ཚེ་དེའི་ཚབ་གཡོན་པ་དཀར་པོར་འགྲོའོ། །
དེ་བཞིན་དུ་ཕྱག་མཚན་ལ་ཡང་། འདུས་པ་འཕགས་ལུགས་པ་དག་ཕྱག་དྲུག་ལ་རིགས་དྲུག་ཆར་གྱི་ཕྱག་མཚན་ཚང་བའི་རིམ་པའི་འབྲི་ལུགས་ཡོད་མོད་ཀྱི། ལུགས་འདིར་ནི་ཕྱག་དྲུག་པ་ཕྱག་མཚན་ལྔ་པ་ཅན་དུ་བཞེད་དོ། །
དེ་ཡང་རྩ་ཕྱག་གཉིས་ཀྱིས་ཡབ་རྣམས་ཀྱིས་རང་འོད་ཀྱི་ཡུམ་དང་ལྷ་མོ་རྣམས་ཀྱིས་རང་འོད་ཀྱི་ཡབ་ལ་འཁྱུད་པ་ནི་ཕྱག་མཚན་གཅིག་ཏུ་བཞེད་ཅིང་། ལྷག་མ་བཞིའི་གཡས་ཀྱི་དང་པོ་རྣམས་ཀྱིས། རྩ་རྒྱུད་ལེའུ་བཞི་པར་གསུངས་པའི་རྡོ་རྗེ་དང་འཁོར་ལོ་ལ་སོགས་པ་རང་རང་གི་ཕྱག་མཚན་དང་། རྡོ་རྗེ་མ་དྲུག་གིས་མེ་ལོང་ལ་སོགས་པའི་རང་རང་གི་ཕྱག་མཚན་འཛིན་ཅིང་། གཡོན་པ་གཉིས་ཀྱིས་ནོར་བུ་དང་པདྨ་འཛིན་པའོ། །
གང་གི་ཚེ་ཕྱག་མཚན་ཕྱི་མ་གཉིས་པོ་རང་རང་གི་ཕྱག་མཚན་དུ་སོང་བའི་ཚེ་དེའི་ཤུལ་དུ་འཁོར་ལོ་འགྲོ་སྟེ། ཞལ་གཞན་གྱི་ཤུལ་དུ་དཀར་པོ་འགྲོ་བ་དང་། ཕྱག་མཚན་གཞན་གྱི་ཤུལ་དུ་འཁོར་ལོ་འགྲོ་བ་འདི་ནི་རྒྱུའི་དུས་སུ་གཏི་མུག་ཉོན་མོངས་པ་ཐམས་ཅད་དང་ལྡན་པ་དང་ཁ་དོག་དཀར་པོ་ཐམས་ཅད་དུ་བསྒྱུར་དུ་རུང་བ་དང་། མེ་ལོང་ལྟ་བུའི་ཡེ་ཤེས་ཡེ་ཤེས་ཐམས་ཅད་ཀྱི་གཞི་བྱེད་པ་མཚོན་པའི་ཕྱིར་ཏེ། སྙིམ་པའི་མེ་ཏོག་ལས། རྒྱུད་འདིར་ཡང་ལྷ་ཐམས་ཅད་ཕྱག་དྲུག་དང་། ཕྱག་མཚན་ལྔ་ཅན་ཏེ། ལེའུ་བཅུ་དགུ་པ་ལས། རྡོ་རྗེ་ཕྱག་དྲུག་མཚོན་བྱ་ནི། །
བཟང་པོ་སྣ་ཚོགས་བསྣམས་པར་བསྒོམ། །
ཞེས་གསུངས་པའི་ཕྱིར་རོ། །
ལྷ་རྣམས་ཀྱི་ཕྱག་མཚན་རེ་རེར་གསུངས་པ་གང་ཡིན་པ་དེ་ཡང་དེ་རྣམས་ཀྱི་ཁྱད་པར་གྱི་ཕྱག་མཚན་ཡིན་པར་རིགས་ཏེ། ལྷག་མ་བཞི་ནི་རིགས་པས་ཤེས་པར་བྱའོ། །
དེ་ལ་རིགས་པ་ནི་འདི་ཡིན་ནོ། །
ལེའུ་གསུམ་པ་ལས། ཕྱག་མཚན་རྣམས་ཀྱི་དང་པོ་བསྟན་པ་དེ་ནི་དེ་རྣམས་ཀྱི་གཙོ་བོ་བསྟན་པའི་དོན་ཏོ། །
དེ་ཡང་དེ་བཞིན་གཤེགས་པ་ལྔ་པོ་ཁོ་ན་ཡིན་ནོ། །
དེ་བས་ན་དེ་བཞིན་གཤེགས་པའི་ཕྱག་མཚན་རྣམས་ཀྱང་ཅི་རིགས་པར་ལྷ་རྣམས་ཀྱི་ཕྱག་ལ་ཡང་བརྗེ་བར་བྱའོ། །
དེ་ལ་མི་བསྐྱོད་པ་ནི་ཆོས་ཀྱི་དབྱིངས་ཀྱི་རང་བཞིན་ཉིད་ཡིན་པའི་ཕྱིར་རོ། །

ཆོས་ཀྱི་དབྱིངས་ཀྱང་ཕྱག་མཚན་ཡིན་ལ། དེའི་ཡེ་ཤེས་ཀྱང་ཡིན་ཏེ། ལེའུ་གསུམ་པ་ལས། ཚོགས་གཉིས་དང་ནི་ལྡན་པ་ཡི། །
མི་བསྐྱོད་པ་ཡི་རྒྱ་མཆོག་དང་། །
ཞེས་གསུངས་པའི་ཕྱིར་རོ། །
དེ་བས་ན་འདིའི་ཕྱག་མཚན་འདི་གཉིས་ཀ་གཞན་དག་ལ་ཡང་སྦྱར་བར་བྱ་སྟེ། ཤེས་རབ་དང་ཡེ་ཤེས་ལ་བརྟེན་པ་ཉིད་ཀྱིས་ནི་ཤིན་དུ་གཙོ་བོ་ཉིད་ཡིན་པའི་ཕྱིར་རོ། །
དེ་བས་ན་ཐབས་ཀྱི་རང་བཞིན་གྱི་ལྷ་རྣམས་རྩ་བའི་ཕྱག་གཉིས་ཀྱིས་ཤེས་རབ་ལ་འཁྱུད་པ་ཅན་ཡིན། ཤེས་རབ་ཀྱི་རང་བཞིན་གྱི་ཡང་དེ་གཉིས་ཀྱིས་ཐབས་ལ་འཁྱུད་པ་ཅན་ཡིན་ནོ། །
ཐམས་ཅད་ཀྱི་གཡས་པའི་གཉིས་པས་ཁྱད་པར་གྱི་ཕྱག་མཚན་བསྣམས་པ་ཡིན་ལ། གཅིག་ཤོས་གསུམ་པས་ནི་རལ་གྲིའོ། །
གཡོན་ལ་ནི་གོ་རིམ་བཞིན་དུ་ནོར་བུ་དང་པདྨའོ། །
གནས་འཕྲོག་པར་བྱེད་པའི་གནས་ལ་ནི་འཁོར་ལོ་ཡིན་ཏེ། གཏི་མུག་ཉིད་ཀྱིས་དང་པོ་ཡིན་པའི་ཕྱིར་རོ། །
གང་དག་ལ་ཁྱད་པར་གྱི་མཚན་མ་འཁོར་ལོ་མེད་པ་དེ་དག་ནི་ཐུན་མོང་དུ་གཏི་མུག་གི་མཚན་མ་ལུས་ཉིད་ཡིན་ནོ། །
ཆོས་ཀྱི་དབྱིངས་ནི་མ་ཡིན་ཏེ། དེ་དག་གི་ནང་ནས་རྩ་བའི་ཕྱག་གཉིས་ཀྱིས་འཁྱུད་པ་ཉིད་ཀྱི་ཕྱིར་རོ། །
རྡོ་རྗེ་ཅན་དག་གིས་གཡས་ཀྱི་གཉིས་པ་ལ་ནི་རྡོ་རྗེའོ། །
ཆོས་ཀྱི་དབྱིངས་ཀྱིས་ནི་ཆོས་འབྱུང་གི་ཕྱག་རྒྱ་སྟེ་ཁྱད་པར་གྱི་ཕྱག་མཚན་གྱི་དོན་ཡིན་ནོ། །
སྐུ་མདོག་གི་རིགས་པ་ནི་སྔར་བཤད་ཟིན་ཏོ། །
རྣམ་པར་དག་པའི་དབྱེ་བ་ནི་ལ་ལར་རྣམ་པ་གཞན་དུ་ཡང་འགྱུར་རོ་ཞེས་གསུངས་པས་སོ། །
ལྔ་པ་ནི་རྩ་རྒྱུད་ལེའུ་དང་པོར་ཕྱུང་བའི་དཀྱིལ་འཁོར་ལ་ལྷ་བཅུ་གསུམ་དང་། ལེའུ་བཞི་པར་བྲིས་པའི་དཀྱིལ་འཁོར་ལ་ཡང་ལྷ་བཅུ་གསུམ་དུ་གསུངས་ལ། ཅིའི་ཕྱིར་ལྷ་བཅུ་དགུ་མཛད་ཅེ་ན་འཕགས་མཆོག་ཀླུ་སྒྲུབ་ཀྱིས་བཤད་རྒྱུད་རྡོ་རྗེ་ཕྲེང་བ་ལས། ལུས་དཀྱིལ་ལ་ལྷ་སུམ་ཅུ་སོ་གཉིས་འགོད་པར་གསུངས་པའི་ལུང་དང་། རྒྱུ་ལུས་དཀྱིལ་གྱི་ལྷ་སོ་གཉིས་སུ་གྲངས་ངེས་པས། འབྲས་བུ་ཕྱུང་བའི་དཀྱིལ་འཁོར་དང་། བྲིས་པའི་དཀྱིལ་འཁོར་ལ་ཡང་ལྷ་སུམ་ཅུ་སོ་གཉིས་སུ་ངེས་པའི་རིགས་པས་དཀྱིལ་འཁོར་གྱི་ལྷའི་གྲངས་ངེས་བསྒྲུབ་པ་རྣམ་གཞག་རིམ་པ་དང་། སྒྲོན་གསལ་ལས་འབྱུང་བ་ནི་ཤིང་རྟའི་སྲོལ་གཞན་ཡིན་ནོ། །
འདིར་ལྷ་བཅུ་དགུར་གྲངས་ངེས་པར་བསྒྲུབ་པ་ལ་འཁོར་བའི་འདྲ་འབག་གི་སྒོ་ནས་ལྷ་བཅུ་དགུར་གྲངས་ངེས་པར་བསྒྲུབ་པ་དང་། ཐར་པའི་འདྲ་འབག་གི་སྒོ་ནས་ལྷ་བཅུ་དགུར་གྲངས་ངེས་པ་དང་། གྲངས་གཞན་དུ་རྟོག་པ་མི་འཐད་པ་དང་གསུམ་གྱིས་རྟོགས་པར་བྱ་བ་ལས། དང་པོ་ནི། ཙི་ལུ་པའི་འགྲེལ་པ་ལས། དེ་བས་ན་དེ་རྣམས་ནི་འབྱུང་བ་ལས་གྱུར་པའི་ནང་གི་སྐྱེ་མཆེད་དག་པས་ན་དེ་བྱིན་གྱིས་བརླབ་པ་དགོས་ཀྱི་རྒྱུ་དེ་མེད་པའི་དཀྱིལ་འཁོར་གཉིས་ཀྱི་ལྷ་མ་ཡིན་པར་ཤེས་སོ་ཞེས་དང་། རྡོ་རྗེ་མ་དྲུག་གི་སྐབས་སུ་རྒྱུའི་ཚོགས་པ་མངའ་བས་ན་དཀྱིལ་འཁོར་གྱི་ལྷ་ཡང་ཡིན་ནོ་ཞེས་དང་། ལེའུ་དང་པོའི་དཀྱིལ་འཁོར་སྤྲུལ་བཤད་ཀྱི་མཇུག་ཏུ། དེ་བས་ན་འབྱིན་པའི་དཀྱིལ་འཁོར་ལ་ལྷ་བཅུ་དགུར་ངེས་པས་ན་འབྲི་བའི་དཀྱིལ་འཁོར་ཡང་དེ་བཞིན་དུ་ཤེས་པར་བྱའོ་ཞེས་གསུངས་པ་རྣམས་ཀྱིས་བསྟན་ཏེ། འདིའི་དོན་སྦྱང་གཞི་སྦྱོང་བའི་དབང་དུ་བྱས་པ་དང་། སྤང་གཉེན་བླང་དོར་གྱི་དབང་དུ་བྱས་པ་གཉིས་ལས། དང་པོ་ལ་ཕུང་པོ་ལྔ་སྦྱོང་བ་ལ་རིགས་ལྔ། ཁམས་བཞི་སྦྱོང་བ་ལ་ཡུམ་བཞི། ནང་གི་སྐྱེ་མཆེད་དྲུག་སྦྱོང་བ་ལ་སེམས་དཔའ་དྲུག ཕྱིའི་སྐྱེ་མཆེད་དྲུག་སྦྱོང་བ་ལ་ལྷ་མོ་དྲུག་དགོས་པ་ལས། སེམས་དཔའ་དྲུག་གི་སྦྱང་གཞི་ནང་གི་སྐྱེ་མཆེད་དྲུག་ནི་འབྱུང་བ་ལས་གྱུར་པའི་ནང་གི་སྐྱེ་མཆེད་ཡིན་ལ། དེ་ཕྱི་རོལ་ན་མེད་པས་ཏིང་ངེ་འཛིན་གྱི་དཀྱིལ་འཁོར་དང་། རི་མོའི་དཀྱིལ་འཁོར་གཉིས་ལ་སྦྱོང་བྱེད་སེམས་དཔའ་དྲུག་མ་བཀོད་དོ། །

འོ་ན་དེའི་སྦྱོང་བྱེད་ཆད་པར་འགྱུར་རོ་སྙམ་ན་མ་ཡིན་ཏེ། ཡན་ལག་དང་འབྲས་བུ་ཆུང་ངུ་དང་། འབྲིང་དང་། ཆེན་པོ་གསུམ་ཆར་གྱི་ཉེར་སྒྲུབ་ཀྱི་སྐབས་སུ་མིག་སོགས་སེམས་དཔའ་དྲུག་ཏུ་བྱིན་གྱིས་བརླབ་པ་དེ་ཉིད་ཀྱིས་སྦྱོང་བའི་ཕྱིར་རོ། །
དེས་ན་རིན་ཆེན་རྡོ་རྗེས་སྐབས་འདིར་ལྷ་ཉེར་གཅིག་འགོད་པ་ཡང་མི་འཐད་པར་གྲུབ་བོ། །
འདི་དག་ཀྱང་འཕགས་ལུགས་ལ་ལུས་དང་། ཕྱུང་བའི་དཀྱིལ་འཁོར་གཉིས་ཀ་ལ་ལྷ་སོ་གཉིས་ཚང་བར་བཀོད་ཀྱང་། འདིར་ནང་གི་སྐྱེ་མཆེད་སྦྱོང་བྱེད་ནང་གི་སྐྱེ་མཆེད་ལ་བཀོད། ཕྱིའི་སྐྱེ་མཆེད་སྦྱོང་བྱེད་དཀྱིལ་འཁོར་ལ་བཀོད་ཅེས་པའི་དོན་ཡིན་གྱི་སྦྱང་གཞི་ཕྱི་རོལ་ན་མེད་ན་དཀྱིལ་འཁོར་གཉིས་ལ་མི་བཀོད་པས་ཁྱབ་ཅེས་པའི་དོན་དུ་མི་བཟུང་ངོ་། །
གཉིས་པ་ནི་སྤང་བྱ་མ་དད་པ་སོགས་བཞི་དང་། བདུད་བཞི་དང་། སྒྲིབ་པ་བཞི་སྤངས་ནས་བླང་བྱ་དད་སོགས་དབང་པོ་བཞི་དང་། སྤྱི་ཁྱབ་ཏུ་ཤེས་རབ་ཀྱི་དབང་པོས་ཐར་པའི་གྲོང་ཁྱེར་དུ་འཇུག་པའི་དབང་དུ་བྱས་ནས་ཁྲོ་བོ་བཞི་སྟེ། དགོས་པ་དེ་དག་བསྒྲུབ་པ་ལ་ཉེར་སྒྲུབ་ཀྱི་སྐབས་སུ་སེམས་དཔའ་དྲུག་དང་། ཕྱུང་བ་དང་བྲི་བའི་དཀྱིལ་འཁོར་ལ་ལྷ་བཅུ་དགུར་གྲངས་ངེས་པ་ནི་ངོ་མཚར་རྨད་དུ་བྱུང་བའི་སྲོལ་དུ་སྣང་ངོ་། །
གཉིས་པ་ནི་རྒྱལ་བས་བྱིན་གྱི་འགྲེལ་པར་འདི་ལྟར་བཤད་དེ་རྡོ་རྗེ་མ་དྲུག་མཆོད་པའི་རང་བཞིན་ཡིན་པའི་ཕྱིར། འབྱིན་པའི་དཀྱིལ་འཁོར་ལ་འགོད་ཅིང་། སའི་སྙིང་པོ་ལ་སོགས་པ་འབྱིན་པ་མེད་པས། དཀྱིལ་འཁོར་པ་བཅུ་དགུར་གྲངས་ངེས་སོ། །
ཅིའི་ཕྱིར་གྲངས་ངེས་ཅེ་ན་དད་པ་དང་། བརྩོན་འགྲུས་དང་། དྲན་པ་དང་། ཏིང་ངེ་འཛིན་གྱི་རང་བཞིན་རྣམ་པར་ཐར་པའི་སྒོ་བཞི་ཁྲོ་བོ་བཞིའི་ངོ་བོས་མ་དད་པ་དང་། ལེ་ལོ་དང་བརྗེད་ངེས་པ་དང་། རྣམ་པར་གཡེང་བ་དང་བྲལ་ནས་ཤེས་རབ་ཀྱིས་ཐར་པའི་གྲོང་ཁྱེར་དུ་འཇུག་པའི་ཕྱིར་ན་ཁྲོ་བོ་བཞི། གཟུགས་བརྙན་གྱི་སྦྱོར་བས་མེ་ལོང་གི་གཟུགས་བརྙན་དང་འདྲ་བའི་སངས་རྒྱས་ཀྱི་སྐུ་བསྟན་ནས་དེ་ཐོབ་པའི་ཆོས་སྒྲ་རྡོ་རྗེ་མ་བསྟན་པ་ལས་ཐོས་ནས་དེ་རྣམས་ལ་བདག་མེད་པར་མོས་པའི་དྲི་དང་། དེ་ལ་གོང་ནས་གོང་དུ་མོས་པའི་རོའི་དབང་དུ་བྱས་ནས་རྡོ་རྗེ་མ་དང་པོ་བཞི་སྟེ་ཚོགས་ལམ་གྱི་ཉམས་ལེན་བསྟན་ནོ། །
དེས་ཀྱང་སྣང་བ་ཐོབ་པ་དང་། སྣང་བ་མཆེད་པ་དང་། དེ་ཁོ་ན་ཉིད་ཀྱི་དོན་གྱི་ཕྱོགས་གཅིག་ལ་རབ་དུ་འཇུག་པ་དང་། བར་ཆད་མེད་པའི་ཏིང་ངེ་འཛིན་གྱི་མཚན་ཉིད་དང་། ངེས་འབྱེད་ཆ་བཞི་ལ་རེག་པ་ནི་རེག་རྡོ་རྗེ་མའོ། །
དེ་ནས་ས་དང་པོར་ཐམས་ཅད་དུ་འགྲོ་བའི་སྟོང་པ་ཉིད་མངོན་དུ་བྱེད་པ་ནི་ཆོས་དབྱིངས་རྡོ་རྗེ་མའོ། །
དེ་ནས་བསྒོམ་ལམ་གྱི་སྐབས་སུ་དེ་གོམས་པར་བསྐྱེད་པའི་རང་བཞིན་སྤྱན་ལ་སོགས་པའི་ལྷ་མོ་བཞིའོ། །
དེ་ལས་མི་སློབ་པའི་ལམ་དུ་ཡེ་ཤེས་ལྔ་འཆར་བ་ནི་རིགས་ལྔ་སྟེ། འདི་ལས་སྒྲུབ་པར་བྱ་བ་གྲུབ་སྟེ། གཞན་འདིར་བསྒོམ་པར་མི་བྱ་ཞེས་པའི་དོན་ཏེ། དེས་ན་ལྷ་བཅུ་དགུར་གྲངས་ངེས་པར་བཞེད་དོ། །
གསུམ་པ་གྲངས་ངེས་གཞན་དུ་རྟོག་པ་མི་འཐད་པ་ནི། སྙིམ་པའི་མེ་ཏོག་ལས། རྩ་རྒྱུད་ལེའུ་བཅུ་དྲུག་པར། སྐུ་གསུང་ཐུགས་ཀྱི་རྡོ་རྗེ་མཆོག །གྲྭ་རྣམས་ཀུན་དུ་འགོད་པར་བྱ། །
ཞེས་པ་འདིས་ལྷ་མོ་བཅུ་བཟུང་པའི་གཞན་ལུགས་དང་། ལྷ་མོ་བཅུའི་སྟེང་དུ་ཡང་། སྐུ་ནི་སའི་སྙིང་པོ། གསུང་ནི་འཇིག་རྟེན་དབང་ཕྱུག ཐུགས་ནི་ཕྱག་ན་རྡོ་རྗེ། རྡོ་རྗེ་ནི་ནམ་སྙིང་། སྒྲིབ་སེལ། ཀུན་བཟང་གསུམ། མཆོག་ནི་ལྷ་མོ་བཅུ་སྟེ། བཅུ་དྲུག་བཟུང་སྟེ་གྲྭ་རྣམས་ཀུན་དུ་འགོད་པར་བཟུང་ངོ་། །

གཞན་དུ་ན་ཀུན་ཞེས་སྨོས་པ་དོན་མེད་པར་འགྱུར་རོ། །
དེ་དག་ཀྱང་གླེང་གཞིའི་གཞུང་དང་། དཀྱིལ་འཁོར་ཆེན་པོའི་བསྟོད་པ་ལས་ངེས་པར་བྱས་པ་ཡིན་ནོ། །
ཞེས་པའི་རང་ལུགས་གཉིས་བཤད་དོ། །
འདི་ཡང་ཅུང་ཟད་མི་འཐད་དེ། ཆོ་གའི་འགྲོས་ཐམས་ཅད་བླ་ཆེན་སངས་རྒྱས་ཡེ་ཤེས་ཞབས་ཀྱི་རྗེས་སུ་འབྲང་བར་སྣང་བས་ལྷའི་གྲངས་ལ་བླ་ཆེན་གྱི་བཞེད་པ་འགོག་པ་འགལ་བ་འདུས་པ་ཡིན་པའི་ཕྱིར་རོ། །
ལེའུ་བཅུ་དྲུག་པའི་གཞུང་དེས་ལྷ་བཅུ་དྲུག་བཟུང་བའི་ཚུལ་དེ་ཡང་ཧ་ཅང་ཐལ་ཏེ། དེ་ལྟར་ན་དཀྱིལ་འཁོར་གྱི་ལྷ་ཀུན་དེ་ཉིད་ཀྱི་སྟེང་དུ་བཤད་ནུས་པར་ཐལ་བའི་ཕྱིར་རོ། །
གླེང་གཞིའི་གཞུང་ལས་དམ་ཚིག་རྡོ་རྗེ་ལ་སོགས་པ་དྲུག་གསུངས་པ་དང་། དཀྱིལ་འཁོར་ཆེན་པོའི་བསྟོད་པ་ལས་ནང་གི་སྐྱེ་མཆེད་དྲུག་གི་རྣམ་དག་གསུངས་པས་སེམས་དཔའ་དྲུག་ཕྱིའི་དཀྱིལ་འཁོར་ལ་འགོད་པ་ལུགས་འདི་ལ་མི་འགྲུབ་སྟེ། དེ་གཉིས་ཆར་ཡང་ཉེར་སྒྲུབ་ཀྱི་ཡན་ལག་དང་རྣམ་སྨིན་གྱི་འབྲས་བུའི་སྐབས་སུ་མིག་སོགས་སེམས་དཔའ་དྲུག་འགོད་པའི་ལུང་ཡིན་པར་ཙི་ལུ་པས་བཤད་པ་ལྟར་བླ་མ་ཆེན་པོའི་དགོངས་པ་ཡིན་པའི་ཕྱིར་རོ། །
དེས་ན་སྐུ་གསུང་ཐུགས་ཀྱི་རྡོ་རྗེ་མཆོག་ཞེས་པའི་གཞུང་། སྐུ་ནི་སངས་རྒྱས་སྤྱན། གསུང་ནི་གོས་དཀར་མོ། ཐུགས་ནི་མཱ་མ་ཀཱི། རྡོ་རྗེ་མཆོག་ནི་སྒྲོལ་མ་ཡིན་པར་འཕགས་ལུགས་པ་དང་། ལུགས་འདིའི་ཙི་ལུ་པ་དང་། རྒྱལ་བས་བྱིན་དང་། ཐ་ག་ནའི་འགྲེལ་པ་རྣམས་སུ་བཤད་པས་དེས་སེམས་དཔའ་དྲུག་དཀྱིལ་འཁོར་ལ་འགོད་པ་མི་འགྲུབ་བོ། །
འོ་ན་རྡོ་རྗེ་མ་དྲུག་ལེའུ་བཅུ་དྲུག་པའི་གཞུང་གང་གིས་སྟོན་སྙམ་ན། ལེའུ་དང་པོ་དང་། བཞི་པ་དང་། བཅུ་དྲུག་པ་གསུམ་ཆར་གྱི་དངོས་བསྟན་ལ་ལྷ་བཅུ་གསུམ་ལས་མེད་པས། དེ་སྟོན་བྱེད་ཀྱི་གཞུང་མེད་ཀྱང་གླེང་གཞིར། གཟུགས་རྡོ་རྗེ་མ་སོགས་གསུངས་པ་དང་། རྒྱུད་ཕྱི་མར་བསྟོད་པའི་སྐབས་སུ་ཕྱིའི་སྐྱེ་མཆེད་དྲུག་གི་རྣམ་དག་གསུངས་པ་ལུང་དང་། དཀྱིལ་འཁོར་ནི་མཆོད་པ་དང་བྲལ་བ་རིགས་པ་མ་ཡིན་ཞེས་པ་རིགས་པ་ཡིན་པར་བཀའ་སྲོལ་འདིའི་འགྲེལ་པ་རྣམས་ལས་བཤད་ཅིང་། སྒྲུབ་བྱེད་ཀྱི་གཙོ་བོ་ནི་བླ་མ་ཆེན་པོ་ལ་འཇམ་པའི་དབྱངས་ཀྱིས་དཀྱིལ་འཁོར་སྤྲུལ་ནས་དབང་བསྐུར་བའི་ཚེ་ལྷ་བཅུ་དགུར་གཟིགས་པ་འདི་ཉིད་ཡིན་ནོ། །
དྲུག་པ་ནི་འདིར་དཀྱིལ་འཁོར་ལ་བཀོད་པ་ཁོ་ན་གཙོ་བོ་གོ་འཕོ་ན། འཇམ་པའི་དབྱངས་གཙོ་བོར་གྱུར་པ་དོན་མེད་དེ། ཏིང་ངེ་འཛིན་གྱི་དཀྱིལ་འཁོར་དང་། རྡུལ་ཚོན་གྱི་དཀྱིལ་འཁོར་སྟོན་པའི་ལེའུ་གསུམ་ལས། རིགས་ལྔ། ཡུམ་བཞི། ཁྲོ་བོ་བཞི་ལས་མ་བཤད་ཅིང་། རྡོ་རྗེ་མ་དྲུག་ལུང་དང་རིགས་པས་བསྣན་ན་ཡང་། དེར་འཇམ་པའི་དབྱངས་མེད་ཅིང་། ནང་གི་སྐྱེ་མཆེད་དྲུག་གི་རྣམ་དག་ལ་ཡང་མེད་པའི་ཕྱིར་རོ། །
གལ་ཏེ་དཀྱིལ་འཁོར་ལ་མ་བཀོད་པ་གཙོ་བོ་གོ་འཕོ་ན་ཐུག་པ་མེད་པར་འགྱུར་རོ་ཞེས་པའི་སྐྱོན་ཡོད་དོ་སྙམ་ན། འདིར་འཕགས་ལུགས་པས་སྔར་བཤད་པ་ལྟར་དཀྱིལ་འཁོར་གྱི་ལྷ་སུམ་ཅུ་སོ་གཉིས་སུ་གྲངས་ངེས་པར་གྲུབ་ཟིན་པས་གཙོ་བོ་གོ་འཕོ་བའི་དཀྱིལ་འཁོར་ཡང་སུམ་ཅུ་སོ་གཉིས་སུ་འགྱུར་ཏེ། སྒྲོན་གསལ་ལེའུ་བཅུ་དྲུག་པ་ལས། དེ་ལྟར་སྐུ་དང་གསུང་དང་ཐུགས་ཀྱི་དཀྱིལ་འཁོར་གསུམ་བཤད་ནས། དེ་བཞིན་གཤེགས་པ་ལྷག་མ་གཉིས་དང་། དཀྱིལ་འཁོར་པ་གཞན་རྣམས་ཀྱི་ཡང་དབུས་སུ་གཙོ་བོ་གང་ཞིག་བྱས་པ་དེའི་ཚུལ་བསྟན་པར་བྱ་བའི་ཕྱིར་ཞེས་གསུངས་པས་སོ། །
ལུགས་འདི་ལ་སྙིམ་པའི་མེ་ཏོག་ལས། འདི་ནས་བཤད་པའི་ཆུང་ངུ་དང་འབྲིང་དང་ཆེན་པོའི་ཡན་ལག་གི་རིམ་པས་རྒྱུད་སྡེ་གཞན་ནས་བཤད་པའི་ལྷ་གང་ཡིན་པ་དེའི་ཞལ་ཕྱག་དང་། ས་བོན་དང་། རིགས་བདག་ངེས་པར་བྱས་ནས་བསྒྲུབ་པའི་ཚུལ་དང་། དཀྱིལ་འཁོར་འདི་ཉིད་ལ་བཀོད་པའི་ལྷ་གཙོ་བོ་གོ་འཕོ་བའི་ཚུལ་གཉིས་གསུངས་སོ། །

ཕྱི་མ་འདི་ལ་མི་བསྐྱོད་པ་དབུས་སུ་བཞག་ན་རྣམ་སྣང་ཤར་དུ་འགྲོ་བ་དང་། རྣམ་སྣང་དབུས་སུ་བཞག་ན་མི་བསྐྱོད་པ་ཤར་དུ་འགྲོ་ཞིང་། དེ་བཞིན་དུ་རིགས་གཞན་གསུམ་གང་དབུས་སུ་བཞག་པ་དེའི་ཤུལ་དུ་མི་བསྐྱོད་པ་འགྲོ་བ་དང་། སྤྱན་མ་མན་ཆད་དཀྱིལ་འཁོར་ལ་བཀོད་པའི་ལྷ་དབུས་སུ་བཞག་ན། དཀྱིལ་འཁོར་རྒྱལ་མཆོག་བསྐྱེད་པའི་ཚེ་དེའི་རིགས་བདག་གིས་གཙོ་བྱས་པའི་དཀྱིལ་འཁོར་བསྐྱེད་ནས། རིགས་བདག་དེ་ཉིད་ཕྱུང་བའི་རྗེས་སུ་རང་ཉིད་ལ་བསྟིམ། རང་ཉིད་ཀྱི་ཤུལ་དུ་རང་ཉིད་གཉིས་པ་བཞག་པ་དང་། དཀྱིལ་འཁོར་ལ་མ་བཀོད་པའི་ལྷ་དབུས་སུ་བཞག་ན་རིགས་བདག་བསྟིམ་པ་ཁོ་ནས་ཆོག་པའི་ཁྱད་པར་རྣམས་ཞིབ་ཏུ་གསུངས་ཏེ། འགྲེལ་པ་དེ་ཉིད་ལས། འདིར་ཚིགས་སུ་བཅད་པ་ནི། གཞན་གྱི་ས་བོན་སྔགས་རིགས་དང་། །
དེ་ཉིད་རིག་པའམ་ཡང་སྐྱེས་བུ། །
དེ་དག་རྗེས་སུ་དཔག་པར་བྱ། །
གཞན་རྣམས་ཐམས་ཅད་བཤད་པ་ཡིན། །
རྒྱུད་གཞན་ལས་ནི་བསྟན་པ་ཡི། །
ས་བོན་སྐུ་མདོག་རིགས་ལ་སོགས། །
མཚན་མའམ་མཚན་མ་བཞི་པོ་དག །དེ་ཉིད་ལས་ནི་ངེས་པར་བཟུང་། །
གསུངས་པའམ་མ་གསུངས་པ་བཞིན་དུ། །
གཞན་ལས་ས་བོན་སོགས་བཟུང་བྱ། །
འདུས་པའི་ཆོ་གས་རྡོ་རྗེ་རྣམས། །
ཐམས་ཅད་འདུས་པ་པ་ཡིན་ཕྱིར། །
ཐུགས་ཀྱི་དཀྱིལ་འཁོར་གྲུབ་པའི་ཕྱིར། །
འཁོར་ལོ་ཅན་གྱི་རྟེན་གནས་ཀྱི། །
གལ་ཏེ་རྒྱལ་གཞན་དབུས་མར་གྱུར། །
དེ་ཡི་གནས་ལ་མི་བསྐྱོད་འགྱུར། །
གང་ཚེ་འཁོར་གཙོ་སངས་རྒྱས་འགྱུར། །
ཕྱུང་བ་དེ་ནི་བསྟིམ་པར་བྱ། །
བྱང་ཆུབ་སེམས་དཔའ་འཁོར་གཙོར་གྱུར། །
དེ་ཡི་རིགས་བདག་བསྟིམ་པར་བྱ། །
རྒྱལ་བ་ལས་གཞན་དཀྱིལ་འཁོར་པ། །
གལ་ཏེ་འཁོར་ལོ་གཙོ་བོར་བྱེད། །
དབུས་མ་དེ་ཡང་གཞན་ཉིད་དེ། །
རང་གནས་སུ་ཡང་གཞན་དེ་ཉིད། །
ཚོགས་རྣམས་བསག་པ་དེ་དག་ནི། །
ཚེ་འདི་ཉིད་ལ་གྲུབ་ཕྱིར་རོ། །
སྐྱེ་བ་གཞན་དུ་གྲུབ་པའི་ཕྱིར། །
ཅུང་ཟད་བཟླས་དང་བསྒོམ་པའང་བྱ། །
ཞེས་གསུངས་སོ། །
རྒྱལ་བས་བྱིན་དང་། ཙི་ལུ་པ་དང་། ཐ་ག་པཾའི་འགྲེལ་པ་རྣམས་ལས་ཀྱང་དཀྱིལ་འཁོར་ལ་བཀོད་པའི་ལྷའི་གཙོ་བོ་གོ་འཕོ་བའི་ཚེ་འདི་ཁོ་ན་ལྟར་བཤད་ཅིང་། སྒྲོན་གསལ་ལས་ཀྱང་བཤད་པས་འཕགས་ཡུལ་གྱི་སྲོལ་ཆེན་དུ་སྣང་ངོ་། །
འགྲེལ་པ་ཕྱི་མ་འདི་གསུམ་ལས་དཀྱིལ་འཁོར་ལ་མ་བཀོད་པའི་ལྷ་གཙོ་བོ་གོ་འཕོ་བ་དང་། མི་འཕོ་བའི་གསལ་ཁ་མི་སྣང་ཡང་། མར་མེ་མཛད་བཟང་པོས་ཀྱང་། དེ་ཡི་དབུས་གནས་གང་ཡིན་པ། །
དེ་ཡི་འཁོར་ལོ་རེ་ཞེས་བྱ། །
དེ་བཞིན་གཤེགས་པ་ཀུན་བདག་གཙོ། །
དེ་ཡི་གནས་སུ་མི་བསྐྱོད་གནས། །
གཞན་ལ་གཙོ་བོ་དེ་གནས་པ། །
རང་བདག་ཁོ་ན་རང་གི་བདག །ཕྱུང་ནས་སྔོན་དུ་བློ་ལྡན་པས། །
ཆོ་ག་བཞིན་དུ་ཐིམ་པར་བྱ། །
ཞེས་བསྡུས་པའི་དོན་ལས་བཤད་པ་དང་། ཤཱནྟི་པའི་འགྲེལ་པ་དང་། རྒྱལ་བས་བྱིན་གྱི་འགྲེལ་པར་བྱང་ཆུབ་སེམས་དཔའ་གཙོ་བོ་གོ་འཕོ་བའི་རྣམ་གཞག་བཤད་པ་དང་། བླ་མ་ཆེན་པོས་འཇམ་པའི་དབྱངས་གཙོ་བོར་གྱུར་པའི་དཀྱིལ་འཁོར་གཟིགས་པས་བྱང་སེམས་བརྒྱད་གཙོ་བོ་གོ་འཕོ་བར་གྲུབ་ལ་དེས་ཁྲོ་བོ་གཞན་དྲུག་ཀྱང་གཙོ་བོ་གོ་འཕོ་བར་གྲུབ་བོ། །
འོ་ན་གཙོ་བོ་གོ་འཕོ་བ་སྟོན་པའི་རྒྱུད་ཀྱི་ལུང་གང་སྙམ་ན། རྩ་རྒྱུད་ལེའུ་བཞི་པར་ཐུགས་ཀྱི་དཀྱིལ་འཁོར་བྲི་ཚུལ་དང་། ལེའུ་བཅུ་དྲུག་པར་སྐུའི་དཀྱིལ་འཁོར་དང་། གསུང་གི་དཀྱིལ་འཁོར་གཙོ་བོ་གོ་འཕོ་ཚུལ་གསལ་བར་གསུངས་པའི་རྗེས་སུ། རྡོ་རྗེ་འཛིན་མཆོག་གང་ཡིན་པའི། །

གཟུགས་ནི་དབུས་སུ་ལེགས་བྲིས་པ། །
དེ་ཡི་དཀྱིལ་འཁོར་གནས་སུ་འགྱུར། །
སྐུ་གསུང་ཐུགས་ཀྱི་གསང་ལས་བྱུང་། །
ཞེས་པ་འདི་ཉིད་ཀྱིས་དེ་བཞིན་གཤེགས་པ་ལྷག་མ་གཉིས་དང་། དཀྱིལ་འཁོར་པ་གཞན་རྣམས་ཀྱི་གཙོ་བོ་གོ་འཕོ་ཚུལ་སྟོན་པར་སྲོལ་ཆེན་གཉིས་ཀ་མཐུན་པར་སྣང་ཞིང་། ལུགས་མཆོག་འདི་ལ་ཡང་། བྱང་ཆུབ་སེམས་དཔའ་བརྒྱད་དང་། ཁྲོ་བོ་གཞན་དྲུག་དཀྱིལ་འཁོར་ལ་བཀོད་པ་མེད་ཀྱང་གཙོ་བོ་གོ་འཕོ་བར་བཞེད་པས། འཕགས་ལུགས་དང་ཡེ་ཤེས་ཞབས་ལུགས་གཉིས་ཆར་ལ། རྒྱུད་འདི་ཉིད་ཀྱི་ལྷ་གཙོ་བོ་གོ་འཕོ་བའི་དཀྱིལ་འཁོར་སུམ་ཅུ་སོ་གཉིས་སུ་བཞེད་པ་འདྲ་བར་སྣང་ལ་ཤཱནྟི་པས་བཤད་པ་ལྟར་རྒྱུད་སྡེ་གཞན་གྱི་གཙོ་བོ་གོ་འཕོ་ཚུལ་སྦྱར་ན་གྲངས་མེད་དུ་ཤེས་པར་བྱའོ། །
བདུན་པ་ནི་ཀུན་བཟང་རྒྱས་པ་ལས། དེ་ལྟར་དཀྱིལ་འཁོར་ཡོངས་སུ་རྫོགས་པར་བལྟས་པའི་རྗེས་ལ་ཡེ་ཤེས་སེམས་དཔའི་ཐུགས་ཀའི་ས་བོན་མཾ་ཡིག་ལས་འོད་ཟེར་འཕྲོས་ཏེ། གཤིན་རྗེ་མཐར་བྱེད་ལ་རེག་པས་དེས་ཛཿཞེས་བརྗོད་པས་དེའི་ཐུགས་ཀའི་ས་བོན་ལས་གཤིན་རྗེ་མཐར་བྱེད་སྤྲོས་ཏེ། དཀྱིལ་འཁོར་གྱི་འཁོར་ལོ་མདུན་གྱི་ནམ་མཁར་བཀུག་ནས་སྲུང་བའི་འཁོར་ལོའི་ནང་དུ་བཞག་གོ །དེ་ནས་བདུད་རྩི་བྱིན་གྱིས་བརླབ་པ་དང་། ཆུ་གསུམ་བྱིན་གྱིས་བརླབ་པ་བྱ་སྟེ་གཙོ་བོའི་སྔགས་ཀྱིས་ཆུ་གསུམ་ཕུལ་ནས་བསྒྲུབས་པའི་བདུད་རྩི་ལྔ་བཏབ་བོ། །
དེའི་རྗེས་སུ་ཐུགས་ཀའི་མཾ་ཡིག་ལས་འོད་ཟེར་འཕྲོས་ཏེ། ཁྲོ་བོ་གཞན་གསུམ་ལ་རེག་པས་དེ་དག་གིས་རིམ་པ་ལྟར་ཧཱུྃ་བཾ་ཧོཿཞེས་བརྗོད་པས་ཡེ་ཤེས་ཀྱི་འཁོར་ལོ་དེ་དག་དམ་ཚིག་འཁོར་ལོ་ལ་བསྟིམ་པ་དང་། བཅིང་བ་དང་། མཉེས་པར་བསམ་པར་བཤད་དོ། །
འདི་ཁོ་ན་བཞིན་དུ་དངོས་གྲུབ་འབྱུང་བའི་གཏེར་ལས་ཀྱང་། དེ་ལྟར་དངོས་པོ་ཐམས་ཅད་ཀྱིས། །
རྫོགས་པའི་དཀྱིལ་འཁོར་མཐོང་ནས་སུ། །
ས་བོན་འོད་ཟེར་ལྕགས་ཀྱུ་ཡིས། །
གཤིན་རྗེའི་གཤེད་བསྐུལ་འཁོར་ལོ་དགུག །དེ་དང་ལྷན་ཅིག་འོངས་པའི་བགེགས། །
བསྐྲད་ནས་བསྲུང་བྱས་ཁྲོ་བོ་ཐིམ། །
བདེ་བས་རྒྱས་པའི་འཁོར་ལོ་ནི། །
མདུན་དུ་དམིགས་ལ་མཆོད་པར་བྱ། །
དུང་གི་ཆུ་ཡིས་བསང་གཏོར་དང་། །
ཀུ་ཤས་ཁ་བཀབ་ཆུ་ཉེ་རེག །མཆོད་ཡོན་སྣོད་ཀྱིས་མཆོད་ཡོན་དང་། །
མཐའ་སོགས་དབྱེ་བས་ཞབས་བསིལ་ལོ། །
དེ་བཞིན་ཁྲོ་བོ་གཞན་བསྐུལ་བས། །
འོད་ཟེར་གྱིས་ནི་གཞུག་པ་དང་། །
བཅིང་དང་རྗེས་སུ་དགྱེས་བསྐྱེད་པ། །
ཆོས་ཀྱི་དབྱིངས་སུ་བྱིན་གྱིས་བརླབ། །
ཞེས་གསུངས་པས་སོ། །
སྒྲུབ་ཐབས་གཞན་རྣམས་ལས་ཡེ་ཤེས་སེམས་དཔའི་ཐུགས་ཀའི་ས་བོན་གྱི་འོད་ཟེར་གྱིས་དཀྱིལ་འཁོར་གྱི་འཁོར་ལོ་སྤྱན་དྲངས་པ་ལ་མཆོད་ནས། སླར་ཡང་ཁྲོ་བོ་བཞི་སྤྲོས་ཏེ་དགུག གཞུག་བཅིང་དབང་དུ་བྱ་བར་བཤད་ཅིང་། མཆོད་པ་ནི་བཞི་བརྒྱ་ལྔ་བཅུ་པ་ལས། ཟླ་སོགས་མེ་ཏོག་ལྡན་པ་ཡི། །
གསང་སྔགས་མཆོག་བཟླས་མེ་ཏོག་དབུལ། །
ཞེས་དང་། རིན་ཆེན་རྡོ་རྗེས། ཟླ་བ་ལ་སོགས་པ་དང་། མེ་ཏོག་དང་ལྡན་པའི་མཆོད་ཡོན་ལ། ཨོཾ་ཨཱཿཧཱུྃ་མངོན་པར་བཟླས་ལ་ཕུལ་ལ་ཞེས་དང་། བསོད་སྙོམས་པས་བདུད་རྩིས་གང་བའི་སྣོད་ཀྱིས་མཆོད་ཡོན་ཕུལ་ལ། སྙིང་པོའི་འོད་ཟེར་ལས་བྱུང་བའི་གཟུགས་རྡོ་རྗེ་མ་ལ་སོགས་པ་རྣམས་ཀྱིས་ཡང་དག་པར་མཆོད་ནས་ཞེས་དང་། ཇོ་བོ་རྗེས་རང་གི་སྔགས་ཀྱིས་མཆོད་ཡོན་ཕུལ་ལ། གཟུགས་རྡོ་རྗེ་མ་སོགས་ལེགས་པར་སྤྲོས་ཏེ། ཡང་དག་པར་མཆོད་ནས་ཞེས་སོགས་རྣམ་གྲངས་ཅུང་ཟད་མི་འདྲ་བར་སྣང་ཡང་། གཞུང་སྔ་མ་གཉིས་ལས་ཆུ་གསུམ་ལས་མ་བཤད་ཅིང་། ཀུན་བཟང་བསྡུས་པ་ལས་ཀྱང་། རང་གི་སྙིང་པོ་བཟླས་པའི་མཆོད་ཡོན་ནི། །

ཙནྡན་བཟང་སོགས་མེ་ཏོག་གིས་མཛེས་དབུལ། །
ཞེས་པ་ཙམ་ལས་མ་གསུངས་པས། འདིར་ཆུ་གསུམ་དང་། རྡོ་རྗེ་མ་ལྔས་ཆོག་པར་སྣང་ངོ་། །
ཆུ་གསུམ་བྱིན་གྱིས་བརླབ་པའི་སྔགས་ལ་ཀུན་བཟང་རྒྱས་པ་ལས། ཆུ་དང་པོ་གཙོ་བོའི་སྔགས་དང་། ཕྱི་མ་གཉིས་ཨོཾ་ཨཱཿབིགྷྣ་ཏ་ཀྲྀཏ་ཧཱུྃ་ཕཊ་སྭཱཧཱ། ཞེས་པའི་བྱིན་གྱིས་བརླབ་པར་བཤད་ཅིང་། འབུལ་སྔགས་ནི་གཙོ་བོའི་སྔགས་ཁོ་ན་ཡིན་པར་སྒྲུབ་ཐབས་ཐམས་ཅད་མཐུན་པར་སྣང་ངོ་། །
གཉིས་པ་ཉེར་སྒྲུབ་ཀྱི་ཡན་ལག་དང་། རྣམ་སྨིན་གྱི་འབྲས་བུ་ཆེན་པོ་ནི། མིག་ལ་སོགས་ལ་སེམས་དཔའ་དྲུག་བཀོད་པ་སྔ་མ་བཞིན་ནོ། །
གསུམ་པ་སྒྲུབ་པའི་ཡན་ལག་དང་། སྐྱེས་བུ་བྱེད་པའི་འབྲས་བུ་ཆེན་པོ་ནི་གནས་གསུམ་བྱིན་གྱིས་བརླབ་པ་སྔ་མ་བཞིན་ཏེ། རིན་ཆེན་རྡོ་རྗེས། བར་མའི་སྐབས་སུ་གསོལ་བ་གདབ་པ་མི་དགོས་པར་བཤད་པ་ལྟར་ན་འདིར་ཡང་མི་དགོས་པར་གྲུབ་བོ། །
བཞི་པ་སྒྲུབ་ཆེན་གྱི་ཡན་ལག་དང་། དབང་གི་འབྲས་བུ་ཆེན་པོ་ནི་དབང་བསྐུར་ནས་རིགས་ཀྱི་བདག་པོས་རྒྱས་གདབ་པ་སྔ་མ་བཞིན་ཏེ། རིགས་བདག་ནི་སྒྲུབ་ཐབས་ཐམས་ཅད་མཐུན་པར་སྣང་ལ། རིན་ཆེན་རྡོ་རྗེ་དང་། ཇོ་བོ་རྗེས་སྐབས་འདིར་སྐྱེ་མཆེད་ཀྱི་སེམས་དཔའ་དྲུག་དང་། གནས་གསུམ་གྱི་རྡོ་རྗེ་གསུམ་གྱི་རིགས་བདག་ཡང་བཤད་ཅིང་། སྒྲུབ་ཐབས་གཞན་རྣམས་ལས་དཀྱིལ་འཁོར་པ་རྣམས་ཀྱི་རིགས་བདག་ཁོ་ན་བཤད་དོ། །
གཉིས་པ་ལ་མཆོད་པ་ནི། ཀུན་བཟང་རྒྱས་པ་ལས། ཡེ་ཤེས་སེམས་དཔའི་ཐུགས་ཀའི་ས་བོན་མཾ་ལས་འོད་ཟེར་སྤྲོས་ནས་དེ་བཞིན་གཤེགས་པ་ཐམས་ཅད་བཀུག་སྟེ་ཁའི་ལམ་ནས་བཅུག་ཏེ། ཟླ་བ་ཞུ་བར་གྱུར་པ་རྡོ་རྗེའི་ལམ་ནས་ལྷ་མོའི་པདྨར་ལྷུང་སྟེ། ཟླ་བའི་གདན་བཅུ་ལ་ས་བོན་བཅུར་གྱུར་པ་ལས་འོད་ཟེར་གྱི་སྤྲོ་བསྡུ་བྱས་ནས་སྤྱན་མ་ལ་སོགས་པའི་ལྷ་མོ་བཅུར་གྱུར་པ་ཕྱིར་སྤྲོས་ཏེ། མེ་ཏོག་དང་། བདུག་པ་དང་། དྲི་ལ་སོགས་པ་རྣམས་ཀྱིས་མཆོད་ནས་ང་རྒྱལ་འཛིན་པའི་སྔགས་བརྗོད་པར་བཤད་ལ། དངོས་གྲུབ་འབྱུང་བའི་གཏེར་ལས་ཀྱང་འདི་ཁོ་ན་ལྟར་བཤད་དོ། །
ཀུན་བཟང་བསྡུས་པ་དང་། བཞི་བརྒྱ་ལྔ་བཅུ་པ་དང་། རིན་ཆེན་རྡོ་རྗེས་ས་བོན་གྱི་འོད་ཀྱིས་གཟུགས་ལ་སོགས་པ་ཞལ་དུ་བཅུག་པར་བཤད་ལ་གཞན་འདྲ་བར་སྣང་ངོ་། །
བསྟོད་པ་ནི། དེ་ཉིད་ལྔ་པས་བསྟོད་པར་སྒྲུབ་ཐབས་ཐམས་ཅད་འདྲ་བར་སྣང་ཞིང་། བདུད་རྩི་མྱང་བ་ནི་ཀུན་བཟང་རྒྱས་པ་ལས། སྔགས་ཀྱི་ཆོ་གས་བདུད་རྩི་བསྒྲུབས་ཏེ། ཡི་གེ་ཧཱུྃ་གིས་ལྷ་རྣམས་ཀྱི་ལྕེ་བྱིན་གྱིས་བརླབས་ཏེ་བདུད་རྩི་མྱོང་བར་བྱའོ། །
འདི་ལྟར་དཀྱིལ་འཁོར་སྤྲུལ་པ་ནས་བདུད་རྩི་མྱོང་བ་ལ་ཐུག་པ་ནི་དཀྱིལ་འཁོར་རྒྱལ་པོ་མཆོག་སྟེ། ཏིང་ངེ་འཛིན་གཉིས་པའོ། །
ཞེས་དང་། ཀུན་བཟང་བསྡུས་པ་ལས། འབར་བའི་ཨོཾ་གྱིས་བྱིན་བརླབས་རླུང་དང་མེའི། །
དཀྱིལ་འཁོར་ལ་གནས་རབ་སྦར་བདུད་རྩི་ལྔ། །
དེ་ནས་ཡི་གེ་གསུམ་ལས་དཔག་མེད་པའི། །
ཐུབ་པའི་དབང་པོ་ནང་དུ་ཚུད་པར་བྱ། །
ཡེ་ཤེས་བདུད་རྩིའི་ངོ་བོར་བསམ་ནས་ནི། །
ཞེས་དང་། དངོས་གྲུབ་འབྱུང་བའི་གཏེར་ལས། རླུང་དང་མེ་ཡི་དཀྱིལ་འཁོར་གནས། །
པདྨ་བྷན་དྷར་བདུད་རྩི་ལྔ། །
ཟླ་བ་ཉི་མར་ཡི་གེ་ལྔ། །
བསམ་ནས་འོད་ཟེར་སྤྲོ་བྱའོ། །
རྟག་སོགས་བཀུག་ནས་ས་བོན་གཞུག །བཞུ་ཞིང་བསྐོལ་བའི་རླངས་པས་ཧཱུྃ། །
དེ་བྱུང་རྡོ་རྗེ་ཞུ་བྱས་ནས། །
ཕྲེང་བའི་རྒྱུན་དུ་དབབ་པར་བསམ། །
ཨོཾ་གྱིས་གསལ་བར་བྱས་ནས་སུ། །
ལྷ་རྣམས་ཕྱག་དུ་སྤྲོས་བྱས་ལ། །

ལྕེ་ཧཱུྃ་ལས་བྱུང་རྡོ་རྗེ་བཀོད། །
སྙིང་ཟླཾའི་འཁོར་ལོ་ཚིམ་པར་བྱ། །
དཀྱིལ་འཁོར་རྒྱལ་མཆོག་ཅེས་བྱ་བའི་ཏིང་ངེ་འཛིན་ཞེས་གསུངས་པ་འདི་ནི་ཀུན་བཟང་རྒྱས་པ་ཇི་ལྟ་བ་བཞིན་དུ་སྣང་ཞིང་། རིན་ཆེན་རྡོ་རྗེ་དང་བསོད་སྙོམས་པས་ས་བོན་རྣམས་ཚུལ་འདི་དང་མི་འདྲ་བར་སྣང་ལ། སྒྲུབ་ཐབས་གཞན་རྣམས་ནི་མཐུན་པར་སྣང་ངོ་། །
གསུམ་པ་ལས་རྒྱལ་མཆོག་ནི་ཀུན་བཟང་རྒྱས་པ་ལས། ཡེ་ཤེས་སེམས་དཔའི་ཐུགས་ཀའི་ས་བོན་ལས་ཁ་དོག་ལྔའི་འོད་ཟེར་བྱུང་བས། གཞལ་ཡས་ཁང་གི་ཕྱི་རོལ་དུ་འཐོན་ཏེ། འོད་ཟེར་ལས་དེ་བཞིན་གཤེགས་པ་ཐམས་ཅད་ཀྱིས། སེམས་ཅན་ཐམས་ཅད་སངས་རྒྱས་སུ་བྱས་ནས། སེམས་ཅན་སངས་རྒྱས་སུ་བྱས་པ་ཐམས་ཅད་བསྡུས་ནས་ས་བོན་མཾ་ཡིག་ལ་ཐིམ་སྟེ། ལྷ་རྣམས་ཐིམ་པས་ས་བོན་མཾ་ཡིག་རྒྱས་པར་བྱས་ཏེ། ས་བོན་མཾ་ཡིག་རྒྱས་པ་དེ་ཐིག་ལེའི་རྣམ་པར་གྱུར་ཏེ། ཐིག་ལེའི་དབུས་སུ་རྣལ་འབྱོར་པའི་སེམས་གཞན་ཞུགས་ནས་ཚངས་པའི་གནས་བཞི་བསྒོམས་ལ། སྐད་ཅིག་མས་ཏིང་ངེ་འཛིན་གསུམ་བསྒོམས་ཏེ། ཡེ་ཤེས་སེམས་དཔའི་ཐུགས་ཀའི་ས་བོན་ལས་འོད་ཟེར་བྱུང་བས། རལ་གྲིའི་ཡུ་བ་ལ་ཁྱབ་ཅིང་རལ་གྲི་ལ་ཁྱབ་ནས་ཡེ་ཤེས་སེམས་དཔའི་ནང་གི་ལུས་དང་། ཕྱིའི་ལུས་དང་། དཀྱིལ་འཁོར་གྱི་ལྷ་དང་། རལ་གྲི་དང་། གཞལ་ཡས་ཁང་དང་། དམ་ཚིག་སེམས་དཔའི་ནང་གི་ལུས་དང་། ཕྱིའི་ལུས་དང་། དཀྱིལ་འཁོར་གྱི་ལྷ་དང་། གཞལ་ཡས་ཁང་དང་། རལ་གྲི་དང་། རལ་གྲིའི་ཡུ་བ་དང་། ཡེ་ཤེས་སེམས་དཔའི་ཕྱིའི་ལུས་དང་། ནང་གི་ལུས་དང་། དཀྱིལ་འཁོར་གྱི་ལྷ་དང་། གཞལ་ཡས་ཁང་དང་། རལ་གྲི་དང་། དམ་ཚིག་སེམས་དཔའི་ནང་གི་ལུས་དང་། ཕྱིའི་ལུས་དང་། དཀྱིལ་འཁོར་གྱི་ལྷ་དང་། གཞལ་ཡས་ཁང་དང་། དེ་ནས་ཕྱི་རོལ་དུ་བྱུང་སྟེ། འགྲོ་བ་གསལ་བར་བྱས་ནས་སླར་ཡང་ལོག་པས་གཞལ་ཡས་ཁང་ལ་ཐིམ་མོ། །
སླར་ཡང་དཀྱིལ་འཁོར་གྱི་ལྷ་ཡིན་ལ། དམ་ཚིག་སེམས་དཔའི་ཕྱིའི་ལུས་དང་། ནང་གི་ལུས་དང་། ནང་གི་ལུས་ནི་རལ་གྲི་དང་། རལ་གྲིའི་ཡུ་བ་དང་། ཡེ་ཤེས་ཀྱི་དཀྱིལ་འཁོར་གྱི་གཞལ་ཡས་ཁང་དང་། ལྷ་རྣམས་དང་། ཡེ་ཤེས་སེམས་དཔའི་ནང་གི་ལུས་དང་། རལ་གྲི་དང་། རལ་གྲི་ཞུ་བའི་ས་བོན་མཾ་ཡིག་ལ་ཐིམ་པར་ལྟའོ། །
དེ་ལ་ཡང་དང་ཡང་དུ་ཇི་ལྟར་འདོད་པར་སྤྲོ་བ་དང་བསྡུ་བ་འདི་ནི་ཐིག་ལེའི་རྣལ་འབྱོར་རོ། །
ཡེ་ཤེས་སེམས་དཔའི་ཐུགས་ཀའི་ས་བོན་ལས་འོད་ཟེར་འཐོན་པ་དེས། དེ་བཞིན་གཤེགས་པ་ཐམས་ཅད་ལ་རེག་སྟེ། འོད་ཟེར་རེག་པ་དེས། བདེ་བ་དང་ཡིད་བདེ་བ་ཐོབ་སྟེ། དེ་བཞིན་གཤེགས་པ་ཐམས་ཅད་ཁའི་སྒོ་ནས་ཞུགས་ཏེ་ཟླ་བ་ཞུ་བའི་གཟུགས་སུ་གྱུར་པ་དེ་པདྨའི་ནང་དུ་ལྷུང་ནས། ཞུ་བ་ཡོངས་སུ་གྱུར་པ་ལས་ནས་ཀྱི་ཚད་ཙམ་གྱི་རལ་གྲི་ལ་ཡུངས་ཀར་གྱི་ཚད་ཙམ་གྱི་ཡུ་བའོ། །
ཡུ་བའི་དབུས་སུ་ཡི་གེ་ཧཱུྃ་གི་ས་བོན་ལ་མངོན་པར་བྱང་ཆུབ་པ་ལྔའི་རིམ་པས། གཞལ་ཡས་ཁང་དང་བཅས་པ་གློ་བུར་དུ་སྐད་ཅིག་གིས་རྗེ་བཙུན་རྡོ་རྗེ་སེམས་དཔར་གྱུར་ཏེ། གཉིས་ཀ་ལ་མཉེས་པ་ལ་སོགས་པའི་ཆོ་གས། ཐིག་ལེའི་རྣལ་འབྱོར་ལ་ཐུག་པའི་ཏིང་ངེ་འཛིན་བསྒྲུབས་ནས་རྡོ་རྗེ་རྩེ་ལྔ་པར་གྱུར་ཏེ། དེའི་དབུགས་ཀྱི་ལྕགས་ཀྱུས་རལ་གྲི་བཀུག་ནས་བཞག་གོ །སྔར་བཞིན་འོད་ཟེར་སྤྲོས་པ་དང་། བསྡུས་པ་ནི་ཕྲ་མོའི་རྣལ་འབྱོར་རོ། །
སྤྱི་བོར་འཁོར་ལོ་རྩིབས་བརྒྱད་པའི་དབུས་སུ་སྐུ་རྡོ་རྗེ། སྐུ་རྡོ་རྗེའི་ཐུགས་ཀར་འཁོར་ལོ་རྩིབས་བརྒྱད་པའི་སྟེང་དུ་ཟླ་བའི་དཀྱིལ་འཁོར་ལ་ཨོཾ་མོ། །

མགྲིན་པར་པདྨ་དམར་པོ་འདབ་མ་བརྒྱད་པའི་དབུས་སུ་གསུང་རྡོ་རྗེའོ། །
དེའི་ཐུགས་ཀར་པདྨ་འདབ་མ་བརྒྱད་པའི་དབུས་སུ་ཟླ་བའི་དཀྱིལ་འཁོར་ལ་ཡི་གེ་ཨཱཿའོ། །
རལ་གྲིའི་ཡུ་བའི་དབུས་སུ་འཇམ་པའི་རྡོ་རྗེ་སྟེ། འཇམ་པའི་རྡོ་རྗེའི་ཐུགས་ཀར་རལ་གྲིའི་ཡུ་བའི་དབུས་སུ་ཟླ་བའི་དཀྱིལ་འཁོར་ལ་མཾ་ཡིག་གོ །སྙིང་ཁར་རྡོ་རྗེ་རྩེ་ལྔ་པའི་དབུས་སུ་ཐུགས་ཀྱི་རྡོ་རྗེ་སྟེ། ཐུགས་རྡོ་རྗེའི་ཐུགས་ཀར་རྡོ་རྗེ་རྩེ་ལྔ་པའི་དབུས་སུ་ཟླ་བ་ལ་ཧཱུྃ་ཡིག་གོ །བཟླས་པ་ནི་ཨོཾ་ཨཱཿམཾ་ཧཱུྃ་ཞེས། ཡི་གེ་ཨོཾ་ཞེས་བཟླས་པས། སྐུའི་རྡོ་རྗེ་དེ་བཞིན་གཤེགས་པ་ལྔ་དང་། ལྷ་མོ་བཅུ་སྤྲོས་ཏེ། དེ་བཞིན་གཤེགས་པ་ལྔ་ལྷ་མོ་བཅུ་ཡིས་མཆོད་དོ། །
ཨཱཿཞེས་བརྗོད་པས་གསུང་རྡོ་རྗེ་དང་། དེ་བཞིན་གཤེགས་པ་ལྔ་དང་། ལྷ་མོ་བཅུ་སྤྲོས་ཏེ། དེ་བཞིན་གཤེགས་པ་ལྔ་ལྷ་མོ་བཅུས་མཆོད་དོ། །
མཾ་བརྗོད་པས་བསྡུ་བའོ། །
ཧཱུྃ་བརྗོད་པས་ཐུགས་རྡོ་རྗེ་དང་། དེ་བཞིན་གཤེགས་པ་ལྔ་དང་། ལྷ་མོ་བཅུ་སྤྲོས་ཏེ། དེ་བཞིན་གཤེགས་པ་ལྔ་ལྷ་མོ་བཅུས་མཆོད་དོ། །
གཉིས་ཀའི་ཡང་ཡེ་ཤེས་སེམས་དཔའ་མི་སྤྲོའོ། །
རིམ་གྱིས་པའི་བཟླས་པའོ། །
ཅིག་ཆར་བའི་བཟླས་པ་ནི་ཨོཾ་བརྗོད་པས་སྐུ་རྡོ་རྗེ་དང་། གསུང་རྡོ་རྗེ་དང་། ཐུགས་རྡོ་རྗེ་དང་། དེ་བཞིན་གཤེགས་པ་ལྔ་དང་། ལྷ་མོ་བཅུ་སྤྲོས་ཏེ། དེ་བཞིན་གཤེགས་པ་ལྔ་ལ་ལྷ་མོ་བཅུས་མཆོད་དེ། ཨཱཿབརྗོད་པས་བསྡུ་བའོ། །
མཾ་བརྗོད་པས་གསུང་རྡོ་རྗེ་དང་། ཐུགས་རྡོ་རྗེ་དང་། སྐུ་རྡོ་རྗེ་དང་། དེ་བཞིན་གཤེགས་པ་ལྔ་དང་། ལྷ་མོ་བཅུ་སྤྲོས་ཏེ། དེ་བཞིན་གཤེགས་པ་ལྔ་ལ་ལྷ་མོ་བཅུས་མཆོད་དེ། ཧཱུྃ་བརྗོད་པས་ཐུགས་རྡོ་རྗེ་དང་། སྐུ་རྡོ་རྗེ་དང་། གསུང་རྡོ་རྗེ་དང་། དེ་བཞིན་གཤེགས་པ་ལྔ་དང་། ལྷ་མོ་བཅུ་སྤྲོས་ཏེ། དེ་བཞིན་གཤེགས་པ་ལྔ་ལ། ལྷ་མོ་བཅུས་མཆོད་དེ། འདི་ལྟར་བཟླས་པ་བྱའོ། །
འདི་ལྟ་བུ་ནི་ཅིག་ཆར་བའི་བཟླས་པའོ། །
སྤྱི་བོར་ཡི་གེ་ཨོཾ་ལས་བྱུང་བའི་དཀྱིལ་འཁོར་གཡོ་བ་གཞུའི་རྣམ་པ་ལྟ་བུ་ཡཾ་ཡིག་གིས་བྱིན་གྱིས་བརླབས་པ་ཁ་དོག་སྔོན་པོ་བ་དན་གྱིས་མཚན་པ་སྟེ། དེའི་དབུས་སུ་ཟླ་བའི་དཀྱིལ་འཁོར་ལ་གནས་པའི་ཨོཾ་ཨཱཿཧཱུྃ་བསམ་མོ། །
མགྲིན་པར་བཾ་ལས་ཆུའི་དཀྱིལ་འཁོར་བུམ་པས་མཚན་པ་ཟླུམ་པོ་བཾ་ཡིག་དཀར་པོས་མཚན་པའོ། །
སྙིང་ཁར་རཾ་ལས་མེའི་དཀྱིལ་འཁོར་འོད་ཟེར་འབར་བས་བསྐོར་བ་དམར་པོ་ལ་རཾ་གྱིས་བྱིན་གྱིས་བརླབ་པ་བསམ་མོ། །
ཡི་གེ་ཨཱཿལས་པདྨའི་སྣོད་ཕྱི་དཀར་བ། ནང་ཁྲག་རློན་པའི་མདོག་ཅན་རཾ་དམར་པོས་བྱིན་གྱིས་བརླབ་པ་སྟེ། དེའི་དབུས་སུ་རྣམ་པར་སྣང་མཛད་ལ་སོགས་པའི་རྫས་ལྔ་ས་བོན་ལྔས་བྱིན་གྱིས་བརླབ་པའོ། །
ས་བོན་རྣམ་པ་ལྔ་ལས་འོད་ཟེར་འཕྲོས་པས་ཕྱོགས་བཅུའི་འཇིག་རྟེན་གྱི་ཁམས་ན་བཞུགས་པའི་དེ་བཞིན་གཤེགས་པ་ཐམས་ཅད་ལ་རེག་སྟེ། དེ་རྣམས་ཀྱིས་ཡེ་ཤེས་སེམས་དཔའ་དང་རོ་གཅིག་དུ་གྱུར་ནས་རྣལ་འབྱོར་པའི་ཁའི་ལམ་ནས་ཞུགས། སྙིང་ཁར་བཅུག་ལ་སྤྱི་བོའི་སྟེང་དུ་སོར་བརྒྱད་ན་ཟླ་བའི་དཀྱིལ་འཁོར། དེའི་དབུས་སུ་རྣམ་པར་སྣང་མཛད་ལ་སོགས་པའི་རྫས་ལྔ། ས་བོན་ལྔས་བྱིན་གྱིས་བརླབས་ལ་ཟླ་བའི་དཀྱིལ་འཁོར་གྱི་འོག་དུ་ཙ་ན་ཀའི་ཚད་ཙམ་གྱི་བུ་ག་ལ་བལྟས་ལ། བུ་ག་ནས་བདུད་རྩིའི་རྒྱུན་གྱིས་རྣལ་འབྱོར་པའི་སྐུ་དང་། གསུང་དང་། ཐུགས་ཚིམ་པར་བྱའོ། །
འདི་ནི་ཚིམ་པའི་ཆོ་གའོ། །
ཞེས་གསུངས་ཤིང་། སྒྲུབ་ཐབས་གཞན་རྣམས་ལས་ཀྱང་། རྒྱས་བསྡུས་ཀྱི་ཁྱད་པར་མ་གཏོགས་དོན་འདྲ་བར་སྣང་བས་ཐམས་ཅད་ཡིད་ཆེས་ཤིང་འཇུག་པའི་རྒྱུར་འགྱུར་བ་ཡིན་ནོ། །

